标题,朝代,作者,体裁,内容
遗于仲文诗,隋,乙支文德,古风,神策究天文，妙算穷地理。战胜功既高，知足愿云止。
十索四首 其一 ,隋,丁六娘,古风,裙裁孔雀罗，红绿相参对。映以蛟龙锦，分明奇可爱。粗细君自知，从郎索衣带。
十索四首 其二 ,隋,丁六娘,古风,为性爱风光，偏憎良夜促。曼眼腕中娇，相看无厌足。欢情不耐眠，从郎索花烛。
十索四首 其三 ,隋,丁六娘,古风,君言花胜人，人今去花近。寄语落花风，莫吹花落尽。欲作胜花妆，从郎索红粉。
十索四首 其四 ,隋,丁六娘,古风,二八好容颜，非意得相关。逢桑欲采折，寻枝倒懒攀。欲呈纤纤手，从郎索指环。
十索二首 其一 ,隋,丁六娘,古风,含娇不自转，送眼劳相望。无那关情伴，共入同心帐。欲防人眼多，从郎索锦障。
十索二首 其二 ,隋,丁六娘,古风,兰房下翠帷，莲帐舒鸳锦。欢情宜早畅，密意须同寝。欲共作缠绵，从郎索花枕。
王昭君,隋,上官仪,五言律诗,玉关春色晚，金河路几千。琴悲桂条上，笛怨柳花前。雾掩临妆月，风惊入鬓蝉。缄书待还使，泪尽白云天。
咏雪应诏,隋,上官仪,五言律诗,禁园凝朔气，瑞雪掩晨曦。花明栖凤阁，珠散影娥池。飘素迎歌上，翻光向舞移。幸因千里映，还绕万年枝。
江王太妃挽歌,隋,上官仪,五言律诗,黄鹤悲歌绝，椒花清颂馀。埃凝写邻镜，网结和扉鱼。银消风烛尽，珠灭夜轮虚。别有南陵路，幽丛临叶疏。
故北平公挽歌,隋,上官仪,五言律诗,木落园林旷，庭虚风露寒。北里清音绝，南陔芳草残。远气犹标剑，浮云尚写冠。寂寂琴台晚，秋阴入井干。
高密长公主挽歌,隋,上官仪,五言律诗,湘渚韬灵迹，娥台静瑞音。凤逐清箫远，鸾随幽镜沈。霜处华芙落，风前银烛侵。寂寞平阳宅，月冷洞房深。
五言奉和咏棋应诏 其一 ,隋,上官仪,五言律诗,宝局光仙岫，瑶棋掩帝台。图云双阵起，雁写两行开。固节修常道，侵边慎祸胎。□□□储妙，空挹季长才。
五言奉和咏棋应诏 其二 ,隋,上官仪,五言律诗,定位资裨将，制变伫中权。重关□宿立，六出带花圆。引寇疏疑绝，窥强怯未前。金枰自韫粹，玉帐岂能传。
五言侍宴延庆殿同赋别离得凌霜雁应诏,隋,上官仪,五言律诗,凉沙起关塞，候雁下江干。流声度迥月，浮影入长澜。系书天路远，避缴晓风寒。□□□□曲，先惊霜翮残。
咏画障,隋,上官仪,七言律诗,芳晨丽日桃花浦，珠帘翠帐凤凰楼。蔡女菱歌移锦缆，燕姬春望上琼钩。新妆漏影浮轻扇，冶袖飘香入浅流。未减行雨荆台下，自比凌波洛浦游。
入朝洛堤步行,隋,上官仪,五言绝句,脉脉广川流，驱马历长洲。鹊飞山月曙，蝉噪野风秋。评注（点击查看或隐藏评注）
从驾闾山咏马,隋,上官仪,五言绝句,桂香尘处减，练影月前空。定惑由关吏，徒嗟塞上翁。
假作屏风诗,隋,上官仪,五言绝句,绿叶霜中夏，红花雪里春。去马不移迹，来车岂动轮。
假作赠别诗,隋,上官仪,五言绝句,离情弦上急，别曲雁边嘶。低云百种郁，垂露几行啼。
假作幽兰诗,隋,上官仪,五言绝句,日月虽不照，馨香要自丰。有怨生幽地，无由逐远风。
假作赋得鲁司寇诗,隋,上官仪,五言绝句,隐见通荣辱，行藏备卷舒。避席谈曾子，趋庭诲伯鱼。
假作田家诗,隋,上官仪,五言绝句,有意嫌千石，无心羡九卿。且悦丘园好，何论冠盖生。
奉和过旧宅应制,隋,上官仪,五言排律,石关清晚夏，璇舆御早秋。神麾飏珠雨，仙吹响飞流。沛水祥云泛，宛郊瑞气浮。大风迎汉筑，丛烟入舜球。翠梧临凤邸，滋兰带鹤舟。偃伯歌玄化，扈跸颂王游。遗簪谬昭奖，珥笔荷恩休。
安德山池宴集,隋,上官仪,五言排律,上路抵平津，后堂罗荐陈。缔交开狎赏，丽席展芳辰。密树风烟积，回塘荷芰新。雨霁虹桥晚，花落凤台春。翠钗低舞席，文杏散歌尘。方惜流觞满，夕鸟已城闉。
奉和秋日即目应制,隋,上官仪,五言排律,上苑通平乐，神池迩建章。楼台相掩映，城阙互相望。缇油泛行幔，箫吹转浮梁。晚云含朔气，斜照荡秋光。落叶飘蝉影，平流写雁行。槿散凌风缛，荷销裛露香。仙歌临枍诣，玄豫历长杨。归路乘明月，千门开未央。
早春桂林殿应诏,隋,上官仪,古风,步辇出披香，清歌临太液。晓树流莺满，春堤芳草积。风光翻露文，雪华上空碧。花蝶来未已，山光暧将夕。评注（点击查看或隐藏评注）
酬薛舍人万年宫晚景寓直怀友,隋,上官仪,古风,奕奕九成台，窈窕绝尘埃。苍苍万年树，玲珑下冥雾。池色摇晚空，岩花敛馀煦。清切丹禁静，浩荡文河注。留连穷胜托，夙期暌善谑。东望安仁省，西临子云阁。长啸披烟霞，高步寻兰若。金狄掩通门，雕鞍归骑喧。燕姝对明月，荆艳促芳尊。别有青山路，策杖访王孙。
谢都督挽歌,隋,上官仪,古风,漠漠佳城幽，苍苍松槚暮。鲁幕飘欲卷，宛驷悲还顾。楚挽绕卢山，胡笳临武库。怅然郊原静，烟生归鸟度。
八咏应制二首 其一 ,隋,上官仪,古风,启重帷，重帷照文杏。翡翠藻轻花，流苏媚浮影。瑶笙燕始归，金堂露初晞。风随少女至，虹共美人归。罗荐已擘鸳鸯被，绮衣复有蒲萄带。残红艳粉映帘中，戏蝶流莺聚窗外。洛滨春雪回，巫峡暮云来。雪花飘玉辇，云光上璧台。共待新妆出，清歌送落梅。
八咏应制二首 其二 ,隋,上官仪,古风,入丛台，丛台裛春露。滴沥间深红，参差散轻素。妆蝶惊复聚，黄鹂飞且顾。攀折殊未已，复值惊飞起。送影舞衫前，飘香歌扇里。望望惜春晖，行行犹未归。暂得佳游趣，更愁花鸟稀。且学鸟声调凤管，方移花影入鸳机。
和太尉戏赠高阳公,隋,上官仪,古风,薰炉御史出神仙，云鞍羽盖下芝田。红尘正起浮桥路，青楼遥敞御沟前。倾城比态芳菲节，绝世相娇是六年。惯是洛滨要解佩，本是河间好数钱。翠钗照耀衔云发，玉步逶迤动罗袜。石榴绞带轻花转，桃枝绿扇微风发。无情拂袂欲留宾，讵恨深潭不可越。天津一别九秋长，岂若随闻三日香。南国自然胜掌上，东家复是忆王昌。
五言辽东侍宴山夜临秋同赋临韵应诏,隋,上官仪,古风,奉驾凌稽阜，同御掩□岑。肆赏乖濡足，穷览□干心。一德光神武，万象镜冲襟。御□辽山夕，凝麾溟海浔。帷殿清炎气，辇道含秋阴。凄风移汉筑，流水入虞琴。云飞送断雁，月上净疏林。滴沥露枝响，空蒙烟壑深。抚躬谢仁智，泉石忝登临。信美陪仙跸，长歌慰陆沉。
五言春日侍宴望海应诏,隋,上官仪,古风,青丘横日域，碧海贯乾纲。奇怪储神府，朝宗擅谷王。灵官耀三岳，仙槎泛□□。蜃楼朝气上，鸡树早花芳。别岛春潮駃，连汀宿雾长。惊湍荡云色，沓浪倒霞光。宸行肃辽隧，降望临归塘。夹林朱鹭澈，分空翠凤翔。凭深体妫后，徒禦叶周王。游圣沾玄泽，讵假濯沧浪。
五言奉和行经破薛举战地应诏,隋,上官仪,古风,策星映霄极，飞鸿浃地区。鲔水腾周驾，涿鹿惊轩弧。荣河开秘篆，柳谷荐灵符。天游御长策，侮食被来苏。秋原怀八阵，武校烛三驱。投石堙旧垒，削树委荒途。□野惊宵磷，颓墉噪晚乌。毒泾晦凉雨，塞井蔽荒芜。冲情朗金镜，睿藻邃玄珠。□恩奉御什，抚己滥齐竽。
假作美人诗,隋,上官仪,古风,宋腊何须说，虞姬未足谈。颊态花翻愧，眉成月倒悬。
句,隋,上官仪,句,曙色随行漏，早吹入繁笳。旗文萦桂叶，骑影拂桃华。碧潭写春照，青山笼雪花。池牑风月清，閒居游客情。兰泛樽中色，松今弦上声。
冬日宴群公于宅各赋一字得杯,隋,于志宁,五言律诗,陋巷朱轩拥，衡门缇骑来。俱裁七步咏，同倾三雅杯。色动迎春柳，花发犯寒梅。宾筵未半醉，骊歌不用催。
四言曲池酺饮座铭,隋,于志宁,四言诗,泾抽冠筝，源开绶花。水随湾曲，树逐风斜。始攀幽桂，更折疏麻。再欢难遇，聊赏山家。
侍宴东宫应令诗,隋,于仲文,古风,铜楼充震位，银牖集嘉宾。青宫列绀幰，紫陌结朱轮。弦调宝瑟曲，歌动画梁尘。金卮倾斗酒，琼筵列八珍。花惊度翠羽，萍散跃赪鳞。承恩叨并作，扣寂绕阳春。
答谯王诗,隋,于仲文,古风,梧台开广宴，竹苑列英贤。景差方入楚，乐毅始游燕。折角挥谈柄，重席吐言泉。武骑初ゼ翰，文学正题鞭。玉徽调绿绮，璧散沈青田。晚霞澹远岫，落景藻长川。未陪东阁赏，独咏西园篇。
书屏风诗,隋,大义公主,古风,盛衰等朝露，世道若浮萍。荣华实难守，池台终自平。富贵今何在，空事写丹青。杯酒恒无乐，弦歌讵有声。余本皇家子，飘流入虏廷。一朝睹成败，怀抱忽纵横。古来共如此，非我独申名。惟有明君曲，偏伤远嫁情。
秋游昆明池诗,隋,元行恭,古风,旅客伤羁远，樽酒慰登临。池鲸隐旧石，岸菊聚新金。阵低云色近，行高雁影深。欹荷泻圆露，卧柳横清阴。衣共秋风冷，心学古灰沈。还似无人处，幽兰入雅琴。
过故宅诗,隋,元行恭,古风,颓城百战后，荒宅四邻通。将军树已折，步兵途转穷。吹台有山鸟，歌庭聒野虫。草深斜径没，水尽曲池空。林中满明月，是处来春风。唯馀一废井，尚夹两株桐。
和孔侍郎观太常新奏乐诗,隋,卞斌,古风,昔人梦上帝，尚喜颂钧天。况兹开景业，作乐武功宣。大雅废还理，乘风毁更悬。中和诚易拟，韶夏讵相沿。犍为磬响彻，嶰谷管声传。小臣滥清耳，长奉南风弦。
侍宴咏石榴,隋,孔绍安,五言绝句,可惜庭中树，移根逐汉臣。只为来时晚，花开不及春。评注（点击查看或隐藏评注）
咏夭桃,隋,孔绍安,五言绝句,结叶还临影，飞香欲遍空。不意馀花落，翻沈露井中。
落叶,隋,孔绍安,五言绝句,早秋惊落叶，飘零似客心。翻飞未肯下，犹言惜故林。
别徐永元秀才,隋,孔绍安,五言排律,金汤既失险，玉石乃同焚。坠叶还相覆，落羽更为群。岂谓三秋节，重伤千里分。远离弦易转，幽咽水难闻。欲识相思处，山川间白云。
赠蔡君,隋,孔绍安,古风,畴昔同幽谷，伊尔迁乔木。赫奕盛青紫，讨论穷简牍。
伤顾学士,隋,孔绍安,古风,迢遰双崤道，超忽三川湄。此中俱失路，思君不可思。游人行变橘，逝者遽焚芝。忆昔江湖上，同咏子衿诗。何言陵谷徙，翻惊邻笛悲。陈根非席卉，穗帐异书帷。与善成空说，歼良信在兹。今日严夫子，哀命不哀时。
结客少年场行,隋,孔绍安,乐府曲辞,结客佩吴钩，横行度陇头。雁在弓前落，云从阵后浮。吴师惊燧象，燕将警奔牛。转蓬飞不息，冰河结未流。若使三边定，当封万户侯。
赋得涉江采芙蓉,隋,孔德绍,五言律诗,莲舟泛锦碛，极目眺江干。沿流渡楫易，逆浪取花难。有雾疑川广，无风见水宽。朝来采摘倦，讵得久盘桓。
赋得华亭鹤,隋,孔德绍,五言律诗,华亭失侣鹤，乘轩宠遂终。三山凌苦雾，千里激悲风。心危白露下，声断綵弦中。何言斯物变，翻覆似辽东。
送蔡君知入蜀二首 其一 ,隋,孔德绍,五言绝句,金陵已去国，铜梁忽背飞。失路远相送，他乡何日归。
送蔡君知入蜀二首 其二 ,隋,孔德绍,五言绝句,灵关九折险，蜀道二星遥。乘槎若有便，希泛广陵潮。
南隐游泉山,隋,孔德绍,五言排律,名山狎招隐，俗外远相求。还如倒景望，忽似阆风游。临崖俯大壑，披雾仰飞流。岁积松方偃，年深椿欲秋。野花开石镜，云叶掩山楼。何须问方士，此处即瀛洲。
行经太华,隋,孔德绍,五言排律,纷吾世网暇，灵岳展幽寻。寥廓风尘远，杳冥川谷深。山昏五里雾，日落二华阴。疏峰起莲叶，危塞隐桃林。何必东都外，此处可抽簪。
王泽岭遭洪水,隋,孔德绍,五言排律,地籁风声急，天津云色愁。悠然万顷满，俄尔百川浮。还似金堤溢，翻如碧海流。惊涛遥起鹭，回岸不分牛。徒知怀赵景，终是倦阳侯。木梗诚无托，芦灰岂暇求。思得乘槎便，萧然河汉游。
登白马山护明寺,隋,孔德绍,五言排律,名岳标形胜，危峰远郁纡。成象建环极，大壮阐规模。层台耸灵鹫，高殿迩阳乌。暂同游阆苑，还类入仙都。三休开碧岭，万户洞金铺。摄心罄前礼，访道挹中虚。遥瞻尽地轴，长望极天隅。白云起梁栋，丹霞映栱栌。露花疑濯锦，泉月似沈珠。今日桃源客，相顾失归涂。
送舍利宿定普岩,隋,孔德绍,五言排律,仁祠表虚旷，祗园展肃恭。栖息翠微岭，登顿白云峰。映流看夜月，临峰听晓钟。涧芳十步草，崖阴百丈松。萧然遥路绝，无复市朝踪。
观太常奏新乐,隋,孔德绍,五言排律,大君膺宝历，出豫表功成。钧天金石响，洞庭弦管清。八音动繁会，九变叶希声。和云留睿赏，熏风悦圣情。盛烈光韶濩，易俗迈咸英。窃吹良无取，率舞抃群生。
夜宿荒村,隋,孔德绍,古风,绵绵夕漏深，客恨转伤心。抚弦无人听，对酒时独斟。故乡万里绝，穷愁百虑侵。秋草思边马，绕枝惊夜禽。风度谷馀响，月斜山半阴。劳歌欲叙意，终是白头吟。
句,隋,孔德绍,句,谁分菱花影，还看蓬鬓秋。
送晋熙公别诗,隋,尹式,古风,太行君失路，扶摇我退飞。无复红颜在，空持白首归。色移三代服，尘化两京衣。道穷方识命，事云乃知非。西候追孙楚，南津送陆机。云薄鳞逾细，山高翠转微。气随流水咽，泪逐断弦挥。但令寸心密，随意尺书稀。
别宋常侍诗,隋,尹式,古风,游人杜陵北，送客汉川东。无论去与住，俱是一飘蓬。秋鬓含霜白，衰颜倚酒红。别有相思处，啼乌杂夜风。
圜丘歌八首 其一 昭夏,隋,牛弘等奉诏作,古风,肃祭典，协良辰。具嘉荐，俟皇臻。礼方成，乐已变。感灵心，回天眷。辟华阙，下乾宫。乘精气，御祥风。望爟火，通田烛。膺介圭，受瑄玉。神之临，庆阴阴。烟衢洞，宸路深。善既福，德斯辅。流鸿祚，遍区寓。
圜丘歌八首 其八 昭夏,隋,牛弘等奉诏作,古风,享序洽，祀礼施。神之驾，严将驰。奔精驱，长离耀。牲烟达，絜诚照。腾日驭，鼓电鞭。辞下土，升上玄。瞻寥廓，杳无际。澹群心，留馀惠。
朝日夕月歌二首 其一 朝日諴夏,隋,牛弘等奉诏作,古风,扶木上朝暾，嵫山沈暮景。寒来游晷促，暑至驰辉永。时和合璧耀，俗泰重轮明。执圭尽昭事，服冕罄虔诚。
朝日夕月歌二首 其二 夕月諴夏,隋,牛弘等奉诏作,古风,澄辉烛地域，流耀镜天仪。历草随弦长，珠胎逐望亏。成形表蟾兔，窃药资王母。西郊礼既成，幽坛福惟厚。
方丘歌四首 其一 昭夏,隋,牛弘等奉诏作,古风,柔功畅，阴德昭。陈瘗典，盛玄郊。篚幂清，膋鬯馥。皇情虔，具寮肃。笙颂合，鼓鼗会。出桂旌，屯孔盖。敬如在，肃有承。神胥乐，庆福膺。
方丘歌四首 其四 昭夏,隋,牛弘等奉诏作,古风,奠既彻，献已周。竦灵驾，逝远游。洞四极，吊九县。庆方流，祉恒遍。埋玉气，掩牲芬。晰神理，显国文。
太庙乐歌九首 其九 送神歌,隋,牛弘等奉诏作,古风,飨礼具，利事成。伫旒冕，肃簪缨。金奏终，玉俎撤。尽孝敬，穷严絜。人只分，哀乐半。降景福，凭幽赞。
大射登歌,隋,牛弘等奉诏作,古风,道谧金科照，时乂玉条明。优贤飨礼洽，选德射仪成。銮旗郁云动，宝轪俨天行。巾车整三乏，司裘饰五正。鸣球响高殿，华钟震广庭。乌号传昔美，淇卫著前名。揖让皆时杰，升降尽朝英。附枝观体定，杯水睹心平。丰觚既来去，燔炙复纵横。欣看礼乐盛，喜遇黄河清。
圜丘歌八首 其二 皇夏,隋,牛弘等奉诏作,四言诗,于穆我后，昭明有融。道济区域，功格玄穹。百神警卫，万国承风。仁深德厚，信洽义丰。明发思政，勤忧在躬。鸿基惟永，福祚长隆。
圜丘歌八首 其三 登歌,隋,牛弘等奉诏作,四言诗,德深礼大，道高飨穆。就阳斯恭，陟配惟肃。血膋升气，冕裘标服。诚感清玄，信陈史祝。祗承灵贶，载膺多福。
圜丘歌八首 其四 諴夏,隋,牛弘等奉诏作,四言诗,肇禋崇祀，式奉尊灵。因高尽敬，扫地推诚。六宗随兆，五纬陪营。云和发韵，孤竹扬声。我粢既絜，我酌惟明。元神是鉴，百禄来成。
圜丘歌八首 其五 文舞,隋,牛弘等奉诏作,四言诗,皇矣上帝，受命自天。睿图作极，文教遐宣。四方监观，万国陶甄。有苗斯格，无得称焉。天地之经，和乐具举。休徵咸萃，要荒式序。正位履端，秋霜春雨。
圜丘歌八首 其六 需夏,隋,牛弘等奉诏作,四言诗,礼以恭事，荐以飨时。载清玄酒，备絜芗萁。回旒分爵，思媚轩墀。惠均撤俎，祥降受厘。十伦以具，百福斯滋。克昌厥德，永祚鸿基。
圜丘歌八首 其七 武舞,隋,牛弘等奉诏作,四言诗,御历膺期，乘乾表则。成功戡乱，顺时经国。兵畅五材，武弘七德。憬彼遐裔，化行充塞。三道备举，二仪交泰。情发自中，义均莫大。祀敬恭肃，钟鼓繁会。万国斯欢，兆民斯赖。享兹介福，康哉元首。惠我无疆，天长地久。
五郊歌五首 其一 青帝歌角音,隋,牛弘等奉诏作,四言诗,震宫初动，木德惟仁。龙精戒旦，鸟历司春。阳光煦物，温风先导。岩处载惊，膏田已冒。牺牲丰絜，金石和声。怀柔备礼，明德惟馨。
五郊歌五首 其二 赤帝歌徵音,隋,牛弘等奉诏作,四言诗,长嬴开序，炎上为德。执礼司萌，持衡御国。重离得位，芒种在时。含樱荐实，木槿垂蕤。庆赏既行，高明可处。顺时立祭，事昭福举。
五郊歌五首 其三 黄帝歌宫音,隋,牛弘等奉诏作,四言诗,爰稼作土，顺位称坤。孕金成德，履艮为尊。黄本内色，宫实声始。万物资生，四时咸纪。灵坛泛扫，盛乐高张。威仪孔备，福履无疆。
五郊歌五首 其四 白帝歌商音,隋,牛弘等奉诏作,四言诗,西成肇节，盛德在秋。三农稍已，九谷行收。金气肃杀，商威飂戾。严风鼓茎，繁霜陨蒂。厉兵诘暴，敕法慎刑。明神降嘏，国步惟宁。
五郊歌五首 其五 黑帝歌羽音,隋,牛弘等奉诏作,四言诗,玄英启候，冥陵初起。虹藏于天，雉化于水。严关重闭，星回日穷。黄钟动律，广莫生风。玄樽示本，天产惟质。恩覃外区，福流京室。
諴夏,隋,牛弘等奉诏作,四言诗,禘祖垂典，郊天有章。以孟之春，于国之阳。茧栗惟诚，陶匏斯尚。人神接礼，明幽交畅。火灵降祚，火历载隆。烝哉帝道，赫矣皇风。
雩祭歌 其二 諴夏二首,隋,牛弘等奉诏作,四言诗,四方有祀，八蜡酬功。收藏既毕，榛葛送终。使之必报，祭之斯索。三时告劳，一日为泽。神祗必来，鳞羽咸致。惟义之尽，惟仁之至。年成物阜，罢役息民。皇恩已洽，灵庆无垠。
方丘歌四首 其二 登歌,隋,牛弘等奉诏作,四言诗,道惟生育，器乃包藏。报功称范，殷荐有常。六瑚已馈，五齐流香。贵诚尚质，敬洽义章。神祚惟永，帝业增昌。
方丘歌四首 其三 諴夏,隋,牛弘等奉诏作,四言诗,厚载垂德，昆丘主神。阴坛吉礼，北至良辰。鉴水呈絜，牲栗表纯。樽壶夕启，币玉朝陈。群望咸秩，精灵毕臻。祚流于国，祉被于人。
諴夏,隋,牛弘等奉诏作,四言诗,四海之内，一和之壤。地曰神州，物赖生长。咸池既降，泰折斯飨。牲牷尚黑，圭玉实两。九寓载宁，神功克广。
社稷歌四首 其一 春祈社諴夏,隋,牛弘等奉诏作,四言诗,厚地开灵，方坛崇祀。达以风露，树之松梓。勾萌既申，芟柞伊始。恭祈粢盛，载膺休祉。
社稷歌四首 其二 春祈稷諴夏,隋,牛弘等奉诏作,四言诗,粒食兴教，播厥有先。尊神致絜，报本惟虔。瞻榆束耒，望杏开田。方凭戬福，伫咏丰年。
社稷歌四首 其三 秋报社諴夏,隋,牛弘等奉诏作,四言诗,北墉申礼，单出表诚。丰牺入荐，华乐在庭。原隰既平，泉流又清。如云已望，高廪斯盈。
社稷歌四首 其四 秋报稷諴夏,隋,牛弘等奉诏作,四言诗,民天务急，农亦勤止。或萒或藨，惟亹惟芑。凉风戒时，岁云秋矣。物成则报，功施必祀。
先农歌 諴夏,隋,牛弘等奉诏作,四言诗,农祥晨晰，土膏初起。春原俶载，青坛致祀。敛跸长阡，回旌外壝。房俎饰荐，山罍沈滓。亲事朱弦，躬持黛耜。恭神务穑，受禧隆祉。
先圣先师歌 諴夏,隋,牛弘等奉诏作,四言诗,经国立训，学重教先。三坟肇册，五典留篇。开凿理著，陶铸功宣。东胶西序，春诵夏弦。芳尘载仰，祀典无骞。
太庙乐歌九首 其一 迎神歌,隋,牛弘等奉诏作,四言诗,务本兴教，尊神体国。霜露感心，享祀陈则。官联式序，奔走在庭。几筵结慕，裸献惟诚。嘉乐载合，神其降止。永言保之，锡以繁祉。
太庙乐歌九首 其二 登歌,隋,牛弘等奉诏作,四言诗,孝熙严祖，师象敬宗。惟皇肃肃，有来雍雍。雕梁霞复，绣橑云重。观德自感，奉璋伊恭。彝斝尽饰，羽缀有容。升歌发藻，景福来从。
太庙乐歌九首 其三 俎入歌,隋,牛弘等奉诏作,四言诗,祭本用初，祀由功举。骏奔咸会，供神有序。明酌盈樽，丰牺实俎。幽金既荐，缋错维旅。享由明德，香非稷黍。载流嘉庆，克固鸿绪。
太庙乐歌九首 其四 皇高祖太原府君神室歌,隋,牛弘等奉诏作,四言诗,缔基发祥，肇源兴庆。乃仁乃哲，克明克令。庸宣国图，善流人咏。开我皇业，七百同盛。
太庙乐歌九首 其五 皇曾祖康王神室歌,隋,牛弘等奉诏作,四言诗,皇条俊茂，帝系灵长。丰功叠轨，厚利重光。福由善积，代以德彰。严恭尽礼，永锡无疆。
太庙乐歌九首 其六 皇祖献王神室歌,隋,牛弘等奉诏作,四言诗,盛才必达，丕基增旧。涉渭同符，迁邠等构。弘风迈德，义高道富。神鉴孔昭，王猷克懋。
太庙乐歌九首 其七 皇考太祖武元皇帝神室歌,隋,牛弘等奉诏作,四言诗,深仁冥著，至道潜敷。皇矣太祖，耀名天衢。剪商隆祚，奄宅隋区。有命既集，诞开灵符。
太庙乐歌九首 其八 饮福酒歌,隋,牛弘等奉诏作,四言诗,神道正直，祀事有融。肃雍备礼，庄敬在躬。羞燔已具，奠酹将终。降祥惟永，受福无穷。
元会大飨歌十一首 其一 皇夏,隋,牛弘等奉诏作,四言诗,深哉皇度，粹矣天仪。司陛整跸，式道先驰。八屯雾拥，七萃云披。退扬进揖，步矩行规。句陈乍转，华盖徐移。羽旗照耀，圭组陆离。居高念下，处安思危。照临有度，纪律无亏。
元会大飨歌十一首 其二 肆夏,隋,牛弘等奉诏作,四言诗,惟熙帝载，式固王猷。体乾建本，是曰孟侯。驰道美汉，寝门称周。德心既广，道业惟优。傅保斯导，贤才与游。瑜玉发响，画轮停辀。皇基方峻，七畅恒休。
宴群臣登歌,隋,牛弘等奉诏作,四言诗,皇明驭历，仁深海县。载择良辰，式陈高宴。颙颙卿士，昂昂侯甸。车旗煜爚，衣缨葱茜。乐正展悬，司宫饰殿。三揖称礼，九宾为传。圆鼎临碑，方壶在面。鹿鸣成曲，嘉鱼入荐。筐篚相辉，献酬交遍。饮和饱德，恩风长扇。
皇后房内歌,隋,牛弘等奉诏作,四言诗,至顺垂典，正内弘风。母仪万国，训范六宫。求贤启化，进善宣功。家邦载序，道业斯融。
凯乐歌辞三首 其一 述帝德,隋,牛弘等奉诏作,四言诗,于穆我后，睿哲钦明。膺天之命，载育群生。开元创历，迈德垂声。朝宗万寓，祗事百灵。焕乎皇道，昭哉帝则。惠政滂流，仁风四塞。淮海未宾，江湖背德。运筹必胜，濯征斯克。八荒雾卷，四表云褰。雄图盛略，迈后光前。寰区已泰，福祚方延。长歌凯乐，天子万年。
凯乐歌辞三首 其二 述诸军用命,隋,牛弘等奉诏作,四言诗,帝德远覃，天维宏布。功高云天，声隆韶濩。惟彼海隅，未从王度。皇赫斯怒，元戎启路。桓桓猛将，赳赳英谟。攻如燎发，战似摧枯。救兹涂炭，克彼妖逋。尘清两越，气静三吴。鲸鲵已夷，封疆载辟。班马萧萧，归旌奕奕。云台表效，司勋纪绩。业并山河，道固金石。
凯乐歌辞三首 其三 述天下太平,隋,牛弘等奉诏作,四言诗,阪泉轩德，丹浦尧勋。始实以武，终乃以文。嘉乐圣主，大哉为君。出师命将，廓定重氛。书轨既并，干戈是戢。弘风设教，政成人立。礼乐聿兴，衣裳载缉。风云自美，嘉祥爰集。皇皇圣政，穆穆神猷。牢笼虞夏，度越姬刘。日月比耀，天地同休。永清四海，长帝九州。
文武舞歌二首 其一 文舞歌,隋,牛弘等奉诏作,四言诗,天眷有属，后德惟明。君临万宇，昭事百灵。濯以江汉，树之风声。罄地毕归，穷天皆至。六戎仰朔，八蛮请吏。烟云献彩，龟龙表异。缉和礼乐，燮理阴阳。功由舞见，德以歌彰。两仪同大，日月齐光。
文武舞歌二首 其二 武舞歌,隋,牛弘等奉诏作,四言诗,惟皇御宇，惟帝乘乾。五材并用，七德兼宣。平暴夷险，拯溺救燔。九域载安，兆庶斯赖。续地之厚，补天之大。声隆有截，化覃无外。鼓钟既奋，干戚攸陈。功高德重，政谧化淳。鸿休永播，久而弥新。
雩祭歌 其一 諴夏二首,隋,牛弘等奉诏作,乐府曲辞,朱明启候。时载阳。肃若旧典。延五方。嘉荐以陈。盛乐奏。气序和平。资灵佑。公田既雨。私亦濡。民殷俗富。政化敷。
元会大飨歌十一首 其三 食举歌,隋,牛弘等奉诏作,乐府曲辞,燔黍设教。礼之始。五味相资。火为纪。平心和德。在甘旨。牢羞既陈。钟石俟。以斯而御。扬盛轨。
元会大飨歌十一首 其四 ,隋,牛弘等奉诏作,乐府曲辞,养身心敬。礼食昭。时和岁阜。庶物饶。盐梅既济。鼎铉调。特以肤腊。加臐膮。威仪济济。懋皇朝。
元会大飨歌十一首 其五 ,隋,牛弘等奉诏作,乐府曲辞,饔人进羞。乐侑作。川潜之脍。云飞臛。甘酸有宜。芬勺药。金敦玉豆。盛交错。御鼓既声。安以乐。
元会大飨歌十一首 其六 ,隋,牛弘等奉诏作,乐府曲辞,玉食惟后。膳必珍。芳菰既絜。重秬新。是能安体。又调神。荆包必至。海贡陈。用之有节。德无垠。
元会大飨歌十一首 其七 ,隋,牛弘等奉诏作,乐府曲辞,嘉羞入馈。犹化谧。沃土名滋。帝台实。阳华之菜。雕陵栗。鼎俎芬芳。豆笾溢。通幽致远。车书一。
元会大飨歌十一首 其八 ,隋,牛弘等奉诏作,乐府曲辞,道高物备。食多方。山肤既善。水豢良。桓蒲在位。簨业张。加笾折俎。烂成行。恩风下济。道化光。
元会大飨歌十一首 其九 ,隋,牛弘等奉诏作,乐府曲辞,礼以安国。仁为政。具物必陈。饔牢盛。罝罘斤斧。顺时令。怀生熙熙。皆得性。于兹宴喜。流嘉庆。
元会大飨歌十一首 其十 ,隋,牛弘等奉诏作,乐府曲辞,皇道四达。礼乐成。临朝日举。表时平。甘芳既饫。醑以清。扬休玉卮。正性情。隆我帝载。永明明。
元会大飨歌十一首 其十一 上寿歌,隋,牛弘等奉诏作,乐府曲辞,俗已乂。时又良。朝玉帛。会衣裳。基同北辰久。寿共南山长。黎元鼓。腹乐未央。
咏汉高祖,隋,王圭,古风,汉祖起丰沛，乘运以跃鳞。手奋三尺剑，西灭无道秦。十月五星聚，七年四海宾。高抗威宇宙，贵有天下人。忆昔与项王，契阔时未伸。鸿门既薄蚀，荥阳亦蒙尘。虮虱生介胄，将卒多苦辛。爪牙驱信越，腹心谋张陈。赫赫西楚国，化为丘与榛。
咏淮阴侯,隋,王圭,古风,秦王日凶慝，豪杰争共亡。信亦胡为者，剑歌从项梁。项羽不能用，脱身归汉王。道契君臣合，时来名位彰。北讨燕承命，东驱楚绝粮。斩龙堰濉水，擒豹熸夏阳。功成享天禄，建旗还南昌。千金答漂母，百钱酬下乡。吉凶成纠缠，倚伏难预详。弓藏狡兔尽，慷慨念心伤。
枣下何纂纂二首 其一 ,隋,王胄,古风,柳黄知节变，草绿识春归。复道含云影，重檐照日辉。
枣下何纂纂二首 其二 ,隋,王胄,古风,御柳长条翠，宫槐细叶开。还得闻春曲，便逐鸟声来。
敦煌乐二首 其一 ,隋,王胄,古风,长途望无已，高山断还续。意欲此念时，气绝不成曲。
敦煌乐二首 其二 ,隋,王胄,古风,极目眺修涂，平原忽超远。心期在何处，望望崦嵫晚。
纪辽东二首 其一 ,隋,王胄,古风,辽东浿水事龚行。俯拾信神兵。欲知振旅旋归乐。为听凯歌声。十乘元戎才渡辽。扶濊已冰消。讵似百万临江水。按辔空回镳。
纪辽东二首 其二 ,隋,王胄,古风,天威电迈举朝鲜。信次即信旋。还笑魏家司马懿。迢迢用一年。鸣銮诏跸发淆潼。合爵有畴庸。何必丰沛多相识。比屋降尧封。
奉和赐酺诗,隋,王胄,古风,河洛称朝市，崤函实奥区。周营曲阜作，汉建奉春谟。大君苞二代，皇居盛两都。招摇正东指，天驷乃西驱。展軨齐玉软，式道耀金吾。千门驻罕毕，四达俨车徒。是节春之暮，神皋华实敷。皇情感时物，睿思属枌榆。诏问百年老，恩隆五日酺。小人荷熔铸，何由答大炉。
言反江阳寓目灞涘赠易州陆司马诗,隋,王胄,古风,游人卖药罢，徐步反江干。行吟灞陵岸，回首望长安。晨华照城阙，参差复郁盘。千门含日丽，万雉映霞丹。云开承露掌，吹动相风竿。游童轻薄少，鲜服鵔鸃冠。花开傅粉晏，尘起副车韩。屡投双飞剑，曾操两色丸。挂玉要游女，弹珠落矫翰。信美非吾乐，何事久盘桓。欲动南登咏，还谣北上难。眷言思旧友，徂远路漫漫。燕陲望楚服，天际与云端。棹发吴涛上，荆歌易水寒。十年阻风月，万里别金兰。心期竟何许，怀抱日摧残。容华冉冉谢，衣带朝朝宽。盛宪宁延寿，刘琨自少欢。宿昔均取舍，同波岂异澜。赠言不尽意，掷笔起长叹。
酬陆常侍诗,隋,王胄,古风,相知四十年，别离万馀里。君留五湖曲，余去三河涘。寒检君后凋，溺灰余仅死。何言西北云，复觌东南美。深交不忘故，飞觞敦宴喜。赠藻发中情，奇音迈流徵。追惟中岁日，于斯同憩止。思之宛如昨，倏焉逾二纪。畴昔多朋好，一旦埋蒿里。无人莫己知，有恸伤知己。把臂还相泣，岿然吾与子。沾襟行自念，哀哉亦已矣。吾归在漆园，著书试词理。劳息乃殊致，存亡宁异轨。大路不能遵，咄哉情可鄙。
答贺属诗,隋,王胄,古风,外黄初邸客，蜀郡晚琴声。本欲从张耳，何曾说马卿。定知游道日，非是第如行。高文拟杂佩，善谑间瑶琼。前书言家室，末叙挂簪缨。问仁宁伐国，扬波岂乱清。闻有阳台客，常留入梦情。无为嗟独割，空引助庖名。
卧疾闽越述净名意诗,隋,王胄,古风,客行万馀里，眇然沧海上。五岭常炎郁，百越多山瘴。兼以劳形神，遂此婴疲恙。桐雷邈已远，砭石良难访。抱影私自怜，沾襟独惆怅。毗城有长者，生平夙所尚。复藉大因缘，勉以深回向。心路资调伏，于焉念实相。水沫本难摩，乾城空有庆。是生非至理，是我皆虚妄。求之不可得，谁其受业障。信矣大医王，兹力诚难量。
别周记室诗,隋,王胄,古风,五里徘徊鹤，三声断绝猿。何言俱失路，相对泣离樽。别意凄无已，当歌寂不喧。贫交欲有赠，掩涕竟无言。
赋得雁送别周员外戍岭表诗,隋,王胄,古风,旅雁别衡阳，天寒关路长。行断由惊箭，声嘶为犯霜。罹缴无人悯，能鸣反自伤。何如侣泛泛，刷羽戏方塘。
为寒床妇赠夫妇诗,隋,王胄,古风,月净闺偏冷，更深夜转长。霜纨犹掩扇，露縠未飘香。解带惭连理，引被愧鸳鸯。谁能未相识，还为守空床。
雨晴诗,隋,王胄,古风,初晴物候凉，夕景照山庄。残虹低饮涧，新溜上侵塘。风度蝉声远，云开雁路长。
西园游上才,隋,王胄,古风,西园游上才，清夜可徘徊。月桂临樽上，山云影盖来。飞花随烛度，疏叶向帷开。当轩顾应阮，还觉贱邹枚。
在陈释奠金石会应令诗,隋,王胄,四言诗,元气氤氲，玄风缅邈。垂衣钻燧，修文反朴。异代殊时，袭礼沿乐。损益虽著，罔弗于学。体斯将圣，实表宗师。三千仰德，五百应期。除丘黜素，定礼删诗。作训垂范，斯文在兹。有梁不造，群胡蹈轶。圣教沦胥，微言殄瘁。大陈光启，搜扬遗逸。儒雅成林，诗书闲出。我星纂历，负扆握图。文同四表，教渐八区。韬戈偃革，抑末崇儒。矩步接武，缝掖相趋。元良继体，作睿惟则。明乃离照，泽符震德。审谕宁陈，圭璋靡忒。聿修三善，以贞万国。展兹鸾驾，敬业兽门。尚仁降礼，齿胄纡尊。式陈俎豆，夤荐蘋蘩。иね成列，丝竹相喧。奠飨斯洽，克谐嘉宴。酒溢金罍，肴分玉馔。肃肃冠冕，诜诜巾卷。咸资楙德，是称俊选。时惟岁聿，律变灰迁。鸿门寒重，璧水冰坚。风移瑞气，日藻非烟。空知庆跃，何答陶甄。
白马篇,隋,王胄,乐府曲辞,白马黄金鞍，蹀躞柳城前。问此何乡客，长安恶少年。结发从戎事，驰名振朔边。良弓控繁弱，利剑挥龙泉。披林扼凋虎，仰手接飞鸢。前年破沙漠，昔岁取祁连。折冲摧右校，搴旗殪左贤。昆弥还谢力，庆忌本推儇。海外平遐险，来庭识负褰。三韩劳薄伐，六事指幽燕。良家选河右，猛将征西山。浮云屯羽骑，蔽日引长旃。自矜有馀勇，应募忽争先。王师已得隽，夷首失求全。鼓行徇玉检，乘胜荡朝鲜。志勇期功立，宁惮微躯捐。不羡山河赏，谁希竹素传。
燕歌行,隋,王胄,乐府曲辞,庭草无人随意绿。
东征歌,隋,王通,古风,我思国家兮远游京畿。忽逢帝王兮降礼布衣。遂怀古人之心兮将兴太平之基。时异事变兮志乖愿违。吁嗟道之不行兮垂翅东归。皇之不断兮劳身西飞。
独坐,隋,王绩,五言律诗,托身千载下，聊思万物初。欲令无作有，翻觉实成虚。周文方定策，秦帝即焚书。寄语无为者，知君悟有馀。
咏怀,隋,王绩,五言律诗,桑榆汾水北，烟火浊河东。未必寻归路，居然息转蓬。故乡行处是，虚室坐间同。日落西山暮，方知天下空。
山中采药,隋,王绩,五言律诗,采药北岩阴，乘兴独幽寻。涧尾泉恒细，山腰溪转深。石横疑路断，云暗觉峰沉。薄暮归来去，松丘横夜琴。
在边三首 其一 ,隋,王绩,五言律诗,客行秋未归，萧索意多违。雁门霜雪苦，龙城冠盖稀。穹庐还作室，短褐更为衣。自怜书信断，空瞻鸿雁飞。
在边三首 其二 ,隋,王绩,五言律诗,羁旅滞胡中，思归道路穷。犹擎苏武节，尚抱李陵弓。漠北平无树，关南迥有风。长安知远近，徒想灞池东。
在边三首 其三 ,隋,王绩,五言律诗,昔岁衔王命，今秋独未旋。节毛风落尽，衣袖雪沾鲜。瀚海平连地，狼山峻入天。何当携侍子，相逐拜甘泉。
冬夜载酒于乡馆寻崔使君善为,隋,王绩,五言律诗,思君夜渐阑，载酒一相看。野馆含烟冷，山衣犯雪寒。停车聊捧袂，倒屣共临盘。今夕山阴赏，谁知逢道安。
读《真隐传》见披裘公及汉滨老父因题四韵,隋,王绩,五言律诗,被褐延陵径，耕田汉水阴。由来驩击壤，何处视遗金？季子停骖谢，张温下道寻。世人无所识，谁知方寸心？
性不好治产兴后言怀,隋,王绩,五言律诗,自有人间分，何须郭外田？和光游聚落，独兴入山泉。河曲编萧坐，灵台结絮眠。还应多藏客，辛苦没残年。
山家夏日九首 其二 ,隋,王绩,五言律诗,隐士长松壑，先生孤竹丘。溪深常抱冻，涧冷镇含秋。九春宁解褐，五月自披裘。谁信汤年旱，山燋金石流？
山家夏日九首 其四 ,隋,王绩,五言律诗,岩居何啻好，野性本规閒。青松生户侧，奔泉涌砌间。老父循浑沌，稚子服斑斓。自得为巢许，无劳买却山。
山家夏日九首 其五 ,隋,王绩,五言律诗,追凉剩不归，高卧隐松闱。野竹栏阶种，岩花入户飞。涧幽人路断，山旷鸟啼稀。不特嫌周粟，时时须采薇。
山家夏日九首 其六 ,隋,王绩,五言律诗,山人有敝庐，竹树近扶疏。傍岩开灶井，横涧引庭除。障子游仙画，屏风章草书。谁言非面俗，更欲赋《閒居》。
山家夏日九首 其七 ,隋,王绩,五言律诗,幽居枕广川，长望郁芊芊。北岩采樵路，东坡种药田。涧泉通院井，山气杂厨烟。向夕林庭旷，萧条鸣一弦。
山家夏日九首 其八 ,隋,王绩,五言律诗,山居自可安，乐道不为难。甲乙题书卷，梧桐数药丸。树阴连户静，泉影度窗寒。抱琴聊倚石，高眠风自弹。
山家夏日九首 其九 ,隋,王绩,五言律诗,避暑长岩东，萧条趣不穷。密藤成斗帐，疏树即檐栊。槿花碍前浦，荷香栏上风。寄言覆苔客，无事果园中。
洛水南看汉王马射,隋,王绩,五言律诗,君王马态骄，蹀躞过河桥。雨息铜街静，尘飞金埒遥。铁丝缠箭脚，玉片抱弓腰。日□矜百中，唯看杨柳条。
过郑处士山庄二首 其一 ,隋,王绩,五言律诗,凿溪南浦曲，栽树北岩阿。野膳调藜荏，山衣缉薜萝。钓潭因旧迹，樵路起新歌。欲知幽赏处，青青松桂多。
过郑处士山庄二首 其二 ,隋,王绩,五言律诗,僻处开三径，幽居无四邻。横文彪子褥，碎点鹿胎巾。断篱栖夜雉，荒砌起朝麇。薄暮东溪上，犹言在渭滨。
咏隐,隋,王绩,五言律诗,独有幽栖趣，能令俗网赊。耕夫田作业，巢叟树为家。晚令柔残黍，春园扫落花。恝然乘兴往，何必御云车？
春夜过翟处士正师饮酒醉后自问答二首 其一 ,隋,王绩,五言律诗,樽酒泛流霞，相将临岁华。酣歌吹树叶，醉舞拂灯花。对饮情何已，思归月渐斜。明朝解酲处，为道向谁家？
春夜过翟处士正师饮酒醉后自问答二首 其二 ,隋,王绩,五言律诗,春来物候妍，夜饮但留连。晚枪交鬓侧，残樽倚膝前。纵横抱琴舞，狼籍枕书眠。解酲须及曙，路远莫言旋。
同蔡学士君知咏云,隋,王绩,五言律诗,固阳阴正密，侍族□方和。巫山臣作赋，汾水帝为歌。绘色还成锦，轻飞更作罗。《无衣》昔有咏，飘转独如何？
赠山居黄道士,隋,王绩,五言律诗,洁身何必是，避俗岂能全？动息都无隔，浮沉最可怜。嵇山《高士传》，庄叟《让王篇》。逃名遂得志，□□若为传？
登陇坂二首 其一 ,隋,王绩,五言律诗,客行登陇坂，长望一思归。地险关山密，天平鸿雁稀。转蓬无定去，惊叶但知飞。目极征途远，劳情歌《式微》。
登陇坂二首 其二 ,隋,王绩,五言律诗,陇坂三秦望，游人万里悲。何关呜咽水，自是断肠时。风高黄叶散，日下白云滋。怅望东飞翼，忧来不自持。
观石壁诸龛礼拜成咏,隋,王绩,五言律诗,万里疏烟壁，千龛对日宫。瞻颜犹不暇，合掌更难穷。岭路横携断，山心暗凿通。真如何处泊？坐费计人功。
秋园夜坐,隋,王绩,五言律诗,秋来木叶黄，半夜坐林塘。浅溜含新冻，轻云护早霜。落萤飞未起，惊鸟乱无行。寂寞知何事？东篱菊稍芳。
田家三首 其一 ,隋,王绩,五言律诗,家住箕山下，门枕颍川滨。不知今有汉，唯言昔避秦。琴伴前庭月，酒劝后园春。自得中林士，何忝上皇人。
野望,隋,王绩,五言律诗,东皋薄暮望，徙倚欲何依。树树皆秋色，山山唯落晖。牧人驱犊返，猎马带禽归。相顾无相识，长歌怀采薇。评注（点击查看或隐藏评注）
赠程处士,隋,王绩,五言律诗,百年长扰扰，万事悉悠悠。日光随意落，河水任情流。礼乐囚姬旦，诗书缚孔丘。不如高枕枕，时取醉消愁。评注（点击查看或隐藏评注）
九月九日赠崔使君善为,隋,王绩,五言律诗,野人迷节候，端坐隔尘埃。忽见黄花吐，方知素节回。映岩千段发，临浦万株开。香气徒盈把，无人送酒来。
独坐,隋,王绩,五言律诗,问君樽酒外，独坐更何须。有客谈名理，无人索地租。三男婚令族，五女嫁贤夫。百年随分了，未羡陟方壶。
咏妓,隋,王绩,五言律诗,妖姬饰靓妆，窈窕出兰房。日照当轩影，风吹满路香。早时歌扇薄，今日舞衫长。不应令曲误，持此试周郎。
过程处士饮率尔成咏,隋,王绩,七言律诗,莫道山中泉石好，莫畏人间行路难。蜀郡炉家何必闹，宜城酒店旧来宽。杯至定知悬怪晚，饮尽祇应速唱看。但使百年相续醉，何愁万里客衣单。
解六合丞还,隋,王绩,七言律诗,我家沧海白云边，还将别业对林泉。不用功名喧一世，直取烟霞送百年。彭泽有田唯种黍，步兵从宦岂论钱？但愿朝朝长得醉，何辞夜夜瓮间眠。
元正赋附歌,隋,王绩,五言绝句,献岁风光早，芳春节会多。径潘三月内，恣意饱相过。
题画幛背,隋,王绩,五言绝句,云霞图幛子，山水画屏风。不应须对许，坐惯青溪中。
题酒店楼壁绝句八首 其一 ,隋,王绩,五言绝句,欲识幽人伴，非是俗情量。有业开屠肆，无名坐饼行。
题酒店楼壁绝句八首 其二 ,隋,王绩,五言绝句,或问游人道，那能独步忧？饮时含救药，醉罢不能愁。
题酒店楼壁绝句八首 其三 ,隋,王绩,五言绝句,仲任书卷尽，平君不数充。相逢何以慰？细酌对春风。
建德破后入长安咏秋蓬示辛学士,隋,王绩,五言绝句,遇坎聊知止，逢风或未归。孤根何处断？轻叶强能飞。
过酒家五首 其一 ,隋,王绩,五言绝句,洛阳无大宅，长安乏主人。黄金销未尽，祗为酒家贫。评注（点击查看或隐藏评注）
过酒家五首 其二 ,隋,王绩,五言绝句,此日长昏饮，非关养性灵。眼看人尽醉，何忍独为醒。评注（点击查看或隐藏评注）
过酒家五首 其三 ,隋,王绩,五言绝句,竹叶连糟翠，蒲萄带曲红。相逢不令尽，别后为谁空。
过酒家五首 其四 ,隋,王绩,五言绝句,对酒但知饮，逢人莫强牵。倚炉便得睡，横瓮足堪眠。
过酒家五首 其五 ,隋,王绩,五言绝句,有客须教饮，无钱可别沽。来时长道贳，惭愧酒家胡。
夜还东溪,隋,王绩,五言绝句,石苔应可践，丛枝幸易攀。青溪归路直，乘月夜歌还。
山中别李处士,隋,王绩,五言绝句,为向东溪道，人来路渐赊。山中春酒熟，何处得停家。
初春,隋,王绩,五言绝句,春来日渐长，醉客喜年光。稍觉池亭好，偏宜酒瓮香。
醉后,隋,王绩,五言绝句,阮籍醒时少，陶潜醉日多。百年何足度，乘兴且长歌。
题酒店壁,隋,王绩,五言绝句,昨夜瓶始尽，今朝瓮即开。梦中占梦罢，还向酒家来。
戏题卜铺壁,隋,王绩,五言绝句,旦逐刘伶去，宵随毕卓眠。不应长卖卜，须得杖头钱。
尝春酒,隋,王绩,五言绝句,野觞浮郑酌，山酒漉陶巾。但令千日醉，何惜两三春。
独酌,隋,王绩,五言绝句,浮生知几日，无状逐空名。不如多酿酒，时向竹林倾。
秋夜喜遇王处士,隋,王绩,五言绝句,北场芸藿罢，东皋刈黍归。相逢秋月满，更值夜萤飞。评注（点击查看或隐藏评注）
山夜调琴,隋,王绩,五言绝句,促轸乘明月，抽弦对白云。从来山水韵，不使俗人闻。
看酿酒,隋,王绩,五言绝句,六月调神曲，正朝汲美泉。从来作春酒，未省不经年。
被徵谢病,隋,王绩,五言排律,汉朝征隐士，唐年访逸人。还言北山曲，更坐东河滨。枌榆三晋地，烟火四家邻。白豕祠乡社，青羊祭宅神。拓畦侵院角，蹙水上渠漘。卧病刘公干，躬耕郑子真。横裁桑节杖，竖剪竹皮巾。鹤警琴亭夜，莺啼酒瓮春。颜回惟乐道，原宪岂伤贫？藉草邀新友，班荆接故人。市门逢卖药，山圃值肩薪。相将共无事，何处犯嚣尘！
春日山庄言志,隋,王绩,五言排律,平子试归田，风光溢眼前。野楼全跨迥，山阁半临烟。入屋敧生树，当阶逆涌泉。剪茅通涧底，移柳向河边。崩砂犹有处，卧石不知年。入谷开斜道，横溪渡小船。郑玄唯解义，王烈镇寻仙。去去人间远，谁知心自然。
山夜,隋,王绩,五言排律,仲尼初返鲁，藏史欲辞周。脱落四方事，栖遑万里游。影来徒自责，心尽更何求？礼乐存三代，烟霞主一丘。长歌明月在，独坐白云浮。物情劳倚伏，生涯任去留。百年一如此，世事方悠悠。
游山赠仲长先生子光,隋,王绩,五言排律,试出南河曲，还起北山期。连峰无暂断，绝岭互相疑。结藤标往路，刻树记来时。沙场聊憩路，石壁旋题诗。叶秋红稍下，苔寒绿更滋。幽寻多乐处，勿怪往还迟。
春晚园林,隋,王绩,五言排律,不道嫌朝隐，无情受陆沉。忽逢今旦乐，还遂少时心。卷书藏箧笥，移榻就园林。老妻能劝酒，少子解弹琴。落花随处下，春鸟自须吟。兀然成一醉，谁知怀抱深？
赠薛学士方士,隋,王绩,五言排律,昔岁寻周孔，今春访老庄。途经丹水岸，路出白云乡。窈窕开皇道，深沉指太方。物情争逐鹿，人事各亡羊。月明看桂树，日下觅扶桑。寄语悠悠者，谁知此路长。
春庄走笔,隋,王绩,五言排律,野客元图静，田家本恶喧。枕山通箘阁，临涧创茅轩。约略栽新柳，随宜作小园。草依三径合，花接四邻繁。野妇调中馈，山朋促上樽。晓羹犹未糁，春酒不须温。卖药开东铺，租田向北村。梦中逢栎社，醉里觅桃源。猪肝时入馔，犊鼻即裁裈。自觉勋名薄，方知道义尊。所嗟同志少，无处可忘言。
泛船河上,隋,王绩,五言排律,初晴何以慰？薄暮理轻舟。白云销向尽，黄河曲复流。随风依北岸，逐浪向南洲。波澜浩淼淼，怀抱直悠悠。自觉生如寄，方知世若浮。蓬莱何处在？坐使百年秋。
山中独坐,隋,王绩,五言排律,试逐游山去，聊观避俗情。引流还当井，凭树即为楹。酒中添药气，琴里作松声。石炉煎玉髓，土釜出金精。水碧连年服，云丹计日成。还看市朝路，无处不营营。
山园,隋,王绩,五言排律,幽人养性灵，长啸坐山扃。二月兰心紫，三春柳色青。卷帘看水石，开牖望园亭。琴曲唯留古，书名半是经。风烟长入咏，几杖悉为铭。切直平生尽，何为劳是形？
山家夏日九首 其一 ,隋,王绩,五言排律,寂寞坐山家，萧条玩物华。树奇全拥石，蒲长半侵砂。池光连壁动，日影对窗斜。石榴兼布叶，金簦唯作花。落藤斜引蔓，伏笋暗抽芽。高卧长无客，方知人事赊。
山家夏日九首 其三 ,隋,王绩,五言排律,山中旧可安，无处不盘桓。岭涩攀藤易，岩崎策杖难。药供无限食，石起自然坛。树密檐偏冷，泉深阶镇寒。松根聊入酿，竹实试调丹。孔淳书数帙，朝朝还自看。
驾过观猎,隋,王绩,五言排律,天巡总禁营，诘旦拥戈城。旗常纷出没，彀骑郁纵横。围尘千里暗，猎火四山明。兽竭郊原迥，禽殚灌莽平。割鲜同饮至，振旅以休兵。动作威容备，周旋军令成。金铙清禦道，玉鼓节神行。别有磻溪叟，无日战逢迎。
山中独坐自赠,隋,王绩,五言排律,幽人似不平，独坐北山楹。携妻梁处士，别妇许先生。摈俗劳长叹，寻山倦远行。空山斜照落，古树寒烟生。解组陶元亮，辞家向子平。是非何处在？潭泊苦纵横。
自答,隋,王绩,五言排律,公子澹无为，非关怀□移。老莱犹有妇，王霸岂无儿。人世何劳隔，生涯故可知。溪流无限水，树长自然枝。竹林横□□，梧桐倚惠施。杨朱那早计，烦此泣途歧。
病后醮宅,隋,王绩,五言排律,公干苦沉绵，居山畏不延。白驴迎蒯子，青牛下葛仙。度符南灶曲，写咒北阶前。龙行初禁火，鸟步即凌烟。净席三天坐，香炉五帝筵。埋沙禳疫气，镇石禦凶年。鬼用泥为壁，神将纸作钱。山精愁镜厌，野魅怯灯然。今日扬雄宅，应堪草《太玄》。
过乡学,隋,王绩,五言排律,杖藜寻学舍，抠衣向讲堂。杏坛花正落，槐市叶新长。聚徒疑鲁国，游人即郑乡。先生坐不议，弟子入成行。邴元供洒埽，刘俊脱衣裳。组带填中塾，青衿溢下庠。佩猳情已变，术蚁艺应光。寄语安眠者，无为粪土墙。
春庄酒后,隋,王绩,五言排律,郊扉乘晓辟，山酝及年开。柏叶投新酿，松花泼旧醅。野妻临瓮倚，村竖捧瓶来。竹瘤还作杓，树瘿即成杯。北潭因醉往，南亩带星回。田家多酒伴，谁怪玉山颓？
山中避暑,隋,王绩,五言排律,幽人自可怜，避暑更萧然。片云堪度雨，小树即生烟。岩雪频经夏，溪冰定几年？横阶看卧石，隔牖听飞泉。地使炎凉变，人疑岁序迁。讵知来遁俗，更似得逃年。
新园旦坐,隋,王绩,五言排律,林宅资馀构，园亭今创营。接梨过半箸，从此近全生。凿沼三泉漏，为山九仞成。草香罗户穴，茅茹结檐楹。松栽一当伴，柳种五为名。独对三春酌，无人来共倾。
阅家书,隋,王绩,五言排律,张氏前钞本，班家旧赐馀。尚应千许帙，何啻五盈车。缝悉龟文印，题皆龙爪书。牙签过半在，玉轴已全疏。蘖系防黏蠹，芸香辟纸鱼。下帷堪发愤，闭户足为储。为向扬雄说，无劳羡石渠。
游山寺,隋,王绩,五言排律,赤城仙观启，青山梵宇裁。中天疏宝座，半景出香台。雁翼金桥转，鱼鳞石道回。经文连树刻，仙影对岩开。别有迷方者，终惭无碍才。抠衣祇杖锡，敛袂谒浮杯。暂识𡺸阇岭，联询劫烬灰。持花龙女至，献果象王来。讲坐真乘阐，谈筵外法催。方希除八难，从此涤三灾。
久客斋府病归言志,隋,王绩,五言排律,君王邸茅宽，修行正檀栾。构山临下杜，穿渠入上兰。天人多晏喜，宾寀盛鹓鸾。玉舄镇花簟，金环□果盘。斗鸡新市望，走马章台看。别有恩光重，恒嗟报答难。沉绵赴漳浦，羁旅别长安。玄渚芦花白，黄山梨叶丹。故人傥相念，应知归路寒。
田家三首 其二 ,隋,王绩,五言排律,阮籍生涯懒，嵇康意气疏。相逢一醉饱，独坐数行书。小池聊养鹤，闲田且牧猪。草生元亮径，花暗子云居。倚床看妇织，登垄课儿锄。回头寻仙事，并是一空虚。评注（点击查看或隐藏评注）
晚年叙志示翟处士,隋,王绩,五言排律,弱龄慕奇调，无事不兼修。望气登重阁，占星上小楼。明经思待诏，学剑觅封侯。弃繻频北上，怀刺几西游。中年逢丧乱，非复昔追求。失路青门隐，藏名白社游。风云私所爱，屠博暗为俦。解纷曾霸越，释难颇存周。晚岁聊长想，生涯太若浮。归来南亩上，更坐北溪头。古岸多磐石，春泉足细流。东隅诚已谢，西景惧难收。无谓退耕近，伏念已经秋。庚桑逢处跪，陶潜见人羞。三晨宁举火，五月镇披裘。自有居常乐，谁知身世忧。
在京思故园见乡人问,隋,王绩,五言排律,旅泊多年岁，老去不知回。忽逢门前客，道发故乡来。敛眉俱握手，破涕共衔杯。殷勤访朋旧，屈曲问童孩。衰宗多弟侄，若个赏池台。旧园今在否，新树也应栽。柳行疏密布，茅斋宽窄裁。经移何处竹？别种几株梅。渠当无绝水，石计总生苔。院果谁先熟，林花那后开。羁心祗欲问，为报不须猜。行当驱下泽，去剪故园莱。
游仙四首 其一 ,隋,王绩,五言排律,暂出东陂路，过访北岩前。蔡经新学道，王烈旧成仙。驾鹤来无日，乘龙去几年。三山银作地，八洞玉为天。金精飞欲尽，石髓溜应坚。自悲生世促，无暇待桑田。
游仙四首 其二 ,隋,王绩,五言排律,上月芝兰径，中岩紫翠房。金壶新练乳，玉釜始煎香。六局黄公术，三门赤帝方。吹沙聊作鸟，动石试为羊。缑氏还程促，瀛洲会日长。谁知北岩下，延首咏霓裳。
游仙四首 其三 ,隋,王绩,五言排律,结衣寻野路，负杖入山门。道士言无宅，仙人更有村。斜溪横桂渚，小径入桃源。玉床尘稍冷，金炉火尚温。心疑游北极，望似陟西昆。逆愁归旧里，萧条访子孙。
游仙四首 其四 ,隋,王绩,五言排律,真经知那是，仙骨定何为。许迈心长切，嵇康命似奇。桑疏金阙迥，苔重石梁危。照水然犀角，游山费虎皮。鸭桃闻已种，龙竹未经骑。为向天仙道，栖遑君讵知。
策杖寻隐士,隋,王绩,五言排律,策杖寻隐士，行行路渐赊。石梁横涧断，土室映山斜。孝然纵有舍，威辇遂无家。置酒烧枯叶，披书坐落花。新垂滋水钓，旧结茂陵罝。岁岁长如此，方知轻世华。
赠学仙者,隋,王绩,五言排律,采药层城远，寻师海路赊。玉壶横日月，金阙断烟霞。仙人何处在？道士未还家。谁知彭泽意，更觅步兵那。春酿煎松叶，秋杯浸菊花。相逢宁可醉，定不学丹砂。
黄颊山,隋,王绩,五言排律,别有青溪道，斜亘碧岩隈。崩榛横古蔓，荒石拥寒苔。野心长寂寞，山径本幽回。步步攀藤上，朝朝负药来。几看松叶秀，频值菊花开。无人堪作伴，岁晚独悠哉。
食后,隋,王绩,五言排律,田家无所有，晚食遂为常。菜剪三秋绿，飧炊百日黄。胡麻山麨样，楚豆野麋方。始暴松皮脯，新添杜若浆。葛花消酒毒，萸蒂发羹香。鼓腹聊乘兴，宁知逢世昌。
过汉故城,隋,王绩,五言排律,大汉昔未定，强秦犹擅场。中原逐鹿罢，高祖郁龙骧。经始谋帝坐，兹焉壮未央。规模穷栋宇，表里浚城隍。群后崇长乐，中朝增建章。钩陈被兰锜，乐府奏芝房。翡翠明珠帐，鸳鸯白玉堂。清晨宝鼎食，闲夜郁金香。天马来东道，佳人倾北方。何其赫隆盛，自谓保灵长。历数有时尽，哀平嗟不昌。冰坚成巨猾，火德遂颓纲。奥位匪虚校，贪天竟速亡。魂神吁社稷，豺虎斗岩廊。金狄移灞岸，铜盘向洛阳。君王无处所，年代几荒凉。宫阙谁家域，蓁芜罥我裳。井田唯有草，海水变为桑。在昔高门内，于今岐路傍。馀基不可识，古墓列成行。狐兔惊魍魉，鸱鸮吓獝狂。空城寒日晚，平野暮云黄。烈烈焚青棘，萧萧吹白杨。千秋并万岁，空使咏歌伤。
春旦直疏,隋,王绩,古风,春夜犹自长，高窗来月明。耿耿不能寐，振衣步前楹。怀抱暂无扰，自觉形神清。遐想太古事，俯察今世情。淳薄何不同，运数之所成。叹息万重隔，已闻晨鸡鸣。回看东南隅，□□□□□。谁知忘机者，寂泊存其精。
春园兴后,隋,王绩,古风,比日寻常醉，经年独未醒。回瞻后园柳，忽值数行青。定是春来意，低头更好听。歌莺辽乱动，莲叶绕池生。散腰追阮籍，招手唤刘伶。隔架窥前空，未馀几小瓶。风光须用却，留此待谁倾。
春日还庄,隋,王绩,古风,居人姓仲长，端坐悦年光。地形疑谷口，川势似河阳。傍山移草石，横渠种稻粱。滋兰依旧畹，接果著新行。自持茅作屋，无用杏为梁。蓬埋张仲径，藜破管宁床。浴蚕温织室，分蜂暖蜜房。竹密连阶暗，花飞满宅香。坐棠思邵伯，看柳忆嵇康。自得终焉趣，无论怀故乡。
寻苗道士山居,隋,王绩,古风,抱琴欲隐去，杖策访幽潜。青溪无限曲，丹障几重帘。水声全绕砌，树影半横檐。甑尘炊暂拂，炉香尽更添。短茅新缚荐，细藋始编檐。写咒桃为板，题经竹作签。紫文千岁蝠，丹书五月蟾。三山今近远，飞路幸相兼。
端坐咏思,隋,王绩,古风,张衡赋《四愁》，梁鸿歌《五噫》。慷慨□□□，憔悴将焉如？纷吾独无闷，高卧喜閒居。世途何足数，人事本来虚。三王无定策，五帝有残书。咄嗟建城市，倏忽观丘墟。明治若不足，昏暴常有馀。寄言忘怀者，归来任卷舒。
晚秋夜坐,隋,王绩,古风,园亭物候奇，舒啸乐无为。芰荷高出岸，杨柳下敧池。蝉噪黏远举，鱼惊钩暂移。萧萧怀抱足，何藉世人知？
围棋,隋,王绩,古风,饱食端居暇，披襟弈思专。雕盘蜃胫饰，帖局象牙缘。裂地四维举，分麾两阵前。攒眉思上策，屈指计中权。劲卒衡围度，奇军略地旋。鱼鳞张九拒，鹤翅拥三边。逐征何待应，争锋岂厌先。双关防易断，只眼畏难全。将骄多受辱，敌耻屡摧坚。骤睹成为败，频看绝更连。许知愁越复，恤弱贵邢迁。诽俗韦弘嗣，邀名葛稚川。分阴虽可重，小道讵宜捐？相公摧屐日，樵客烂柯年。唐尧犹不弃，孔父尚称贤。博术存书录，壶经著礼篇。寄言陆士衡，无嗤王仲宣。
被举应徵别乡中故人,隋,王绩,古风,皇明照区域，帝思属风云。烧山出隐士，治道送征君。自惟逢艾影，叨名兰桂芬。使君留白璧，天子降玄纁。山鸡终失望，野鹿暂辞群。川气含丹日，乡烟间白云。停骖无以赠，握管遂成文。
阶前石行,隋,王绩,古风,上天布甘雨，万物咸均平。自顾微且贱，亦得蒙滋荣。
古意六首 其一 ,隋,王绩,古风,幽人在何所，紫岩有仙躅。月下横宝琴，此外将安欲。材抽峄山干，徽点昆丘玉。漆抱蛟龙唇，丝缠凤凰足。前弹广陵罢，后以明光续。百金买一声，千金传一曲。世无钟子期，谁知心所属。
古意六首 其二 ,隋,王绩,古风,竹生大夏溪，苍苍富奇质。绿叶吟风劲，翠茎犯霄密。霜霰封其柯，鹓鸾食其实。宁知轩辕后，更有伶伦出。刀斧俄见寻，根株坐相失。裁为十二管，吹作雄雌律。有用虽自伤，无心复招疾。不如山上草，离离保终吉。评注（点击查看或隐藏评注）
古意六首 其三 ,隋,王绩,古风,宝龟尺二寸，由来宅深水。浮游五湖内，宛转三江里。何不深复深，轻然至溱洧。溱洧源流狭，春秋不濡轨。渔人递往还，网罟相萦藟。一朝失运会，刳肠血流死。丰骨输庙堂，鲜腴籍笾簋。弃置谁怨尤，自我招此否。馀灵寄明卜，复来钦所履。
古意六首 其四 ,隋,王绩,古风,松生北岩下，由来人径绝。布叶捎云烟，插根拥岩穴。自言生得地，独负凌云洁。何时畏斤斧，几度经霜雪。风惊西北枝，雹陨东南节。不知岁月久，稍觉枝干折。藤萝上下碎，枝干纵横裂。行当糜烂尽，坐共灰尘灭。宁关匠石顾，岂为王孙折。盛衰自有时，圣贤未尝屑。寄言悠悠者，无为嗟大耋。
古意六首 其五 ,隋,王绩,古风,桂树何苍苍，秋来花更芳。自言岁寒性，不知露与霜。幽人重其德，徙植临前堂。连拳八九树，偃蹇二三行。枝枝自相纠，叶叶还相当。去来双鸿鹄，栖息两鸳鸯。荣荫诚不厚，斤斧亦勿伤。赤心许君时，此意那可忘。
古意六首 其六 ,隋,王绩,古风,彩凤欲将归，提罗出郊访。罗张大泽已，凤入重云飏。朝栖昆阆木，夕饮蓬壶涨。问凤那远飞，贤君坐相望。凤言荷深德，微禽安足尚。但使雏卵全，无令矰缴放。皇臣力牧举，帝乐箫韶畅。自有来巢时，明年阿阁上。
石竹咏,隋,王绩,古风,萋萋结绿枝，晔晔垂朱英。常恐零露降，不得全其生。叹息聊自思，此生岂我情。昔我未生时，谁者令我萌。弃置勿重陈，委化何足惊。评注（点击查看或隐藏评注）
田家三首 其三 ,隋,王绩,古风,平生唯酒乐，作性不能无。朝朝访乡里，夜夜遣人酤。家贫留客久，不暇道精粗。抽帘持益炬，拔箦更燃炉。恒闻饮不足，何见有残壶。
赠李徵君大寿,隋,王绩,古风,孔淳辞散骑，陆昶谢中郎。幅巾朝帝罢，杖策去官忙。附车还赵郡，乘船向武昌。九徵书未已，十辟誉弥彰。副君迎绮季，天子送严光。灞陵幽径近，磻溪隐路长。编蓬还作室，绩草更为裳。会稽置樵处，兰陵卖药行。看书惟道德，开教止农桑。别有幽怀侣，由来高让王。前年辞厚币，今岁返寒乡。有书横石架，无毡坐土床。兰英犹足酿，竹实本无粮。涧松寒转直，山菊秋自香。管宁存祭礼，王霸重朝章。去去相随去，披裘骄盛唐。
山中叙志,隋,王绩,古风,物外知何事，山中无所有。风鸣静夜琴，月照芳春酒。直置百年内，谁论千载后。张奉娉贤妻，老莱籍嘉偶。孟光傥未嫁，梁鸿正须妇。
赠梁公,隋,王绩,古风,我欲图世乐，斯乐难可常。位大招讥嫌，禄极生祸殃。圣莫若周公，忠岂踰霍光。成王已兴诮，宣帝如负芒。范蠡何智哉，单舟戒轻装。疏广岂不怀，策杖还故乡。朱门虽足悦，赤族亦可伤。履霜成坚冰，知足胜不祥。我今穷家子，自言此见长。功成皆能退，在昔谁灭亡。
薛记室收过庄见寻率题古意以赠,隋,王绩,古风,伊昔逢丧乱，历数闰当馀。豺狼塞衢路，桑梓成丘墟。余及尔皆亡，东西各异居。尔为背风鸟，我为涸辙鱼。逮承云雷后，欣逢天地初。东川聊下钓，南亩试挥锄。资税幸不及，伏腊常有储。散诞时须酒，萧条懒向书。朽木不可雕，短翮将焉摅。故人有深契，过我蓬蒿庐。曳裾出门迎，握手登前除。相看非旧颜，忽若形骸疏。追道宿昔事，切切心相于。忆我少年时，携手游东渠。梅李夹两岸，花枝何扶疏。同志亦不多，西庄有姚徐。尝爱陶渊明，酌醴焚枯鱼。尝学公孙弘，策杖牧群猪。追念甫如昨，奄忽成空虚。人生讵能几，岁岁常不舒。赖有北山僧，教我以真如。使我视听遣，自觉尘累祛。何事须筌蹄，今已得兔鱼。旧游傥多暇，同此释纷拿。
春日,隋,王绩,古风,前旦出园游，林华都未有。今朝下堂来，池冰开已久。雪被南轩梅，风催北庭柳。遥呼灶前妾，却报机中妇。年光恰恰来，满瓮营春酒。
采药,隋,王绩,古风,野情贪药饵，郊居倦蓬荜。青龙护道符，白犬游仙术。腰镰戊己月，负锸庚辛日。时时断嶂遮，往往孤峰出。行披葛仙经，坐检神农帙。龟蛇采二苓，赤白寻双朮。地冻根难尽，丛枯苗易失。从容肉作名，薯蓣膏成质。家丰松叶酒，器贮参花蜜。且复归去来，刀圭辅衰疾。
春桂问荅二首 其一 ,隋,王绩,古风,问春桂：桃李正芬华，年光随处满，何事独无花。
春桂问荅二首 其二 ,隋,王绩,古风,春桂荅：春华讵能久，风霜摇落时，独秀君知不。
北山,隋,王绩,古风,旧知山里绝氛埃，登高日暮心悠哉。子平一去何时返？仲叔长游遂不来。幽兰独夜清琴曲，桂树凌云浊酒杯。槁项同枯木，丹心等死灰。
灵龟并序,隋,王绩,四言诗,彼灵龟兮，潜伏平坻。文列八卦，色合四时。出游芳莲，入负神蓍。吐故吸新，何虑何思？赫赫王会，峨峨天府，谋猷所资，吉凶所聚。尔有前鉴，尔既馀将，尔有嘉识，尔既馀辅。爰施长网，载沈密罗，于沼于沚，于江于沱。既剔既剥，是钻是灼，姑取供用，焉知其佗。呜呼灵龟，孰谓尔哲？本缘末丧，命为才绝。山木自寇，膏火自灭。敢陈明辞，以告来裔。
郊园,隋,王绩,四言诗,汾川胜地，姑射名辰。月照山客，风吹俗人。琴声送冷，酒气迎春。闭门常乐，何须四邻。
句,隋,王绩,句,侧望卿相门，难入坚如石。
句,隋,王绩,句,琴曲唯留古，书多半是经。横裁桑节杖，直剪竹皮巾。鹤警琴亭夜，莺啼酒瓮春。颜回唯乐道，原宪岂伤贫。寄身千载下，聊游万物初。欲令无作有，翻觉实成虚。双关防易断，只眼畏难全。鱼鳞张九拒，鹤翅拥三边。
骢马,隋,王申礼,古风,善马金羁饰，蹑影复凌空。影入长城水，声随胡地风。鞚敛青门外，珂喧紫陌中。行行苦不倦，唯当御史骢。
赋得马援诗,隋,王申礼,古风,二帝已驰声，五溪还总兵。受诏金鞍动，论功铜马成。唯称聚米势，无惭意苡情。虽谢云台影，犹传千载名。
赋得岩穴无结构诗,隋,王申礼,古风,岩间无结构，谷处极幽寻。叶落秋巢迥，云生石路深。早梅香野径，清涧响丘琴。独有栖迟客，留连芳杜心。
赋得高柳鸣蝉诗,隋,王申礼,古风,园柳吟凉久，嘶蝉应序惊。露下緌恒湿，风高翅转轻。叶疏飞更迥，秋深响自清。何言枝里翳，遂入蔡琴声。
玩雪诗,隋,王衡,古风,寒庭浮暮雪，疑从千里来。皎洁随处满，流乱逐风回。璧台如始构，琼树似新栽。不待阳春节，谁持竞落梅。
宿郊外晓作诗,隋,王衡,古风,残星落檐外，馀月罢窗东。水白先分色，霞暗未成红。
七夕诗二首 其一 ,隋,王翙,古风,天河横欲晓，凤驾俨应飞。落月移妆镜，浮云动别衣。欢逐今宵尽，愁随还路归。犹将宿昔泪，更上去年机。
七夕诗二首 其二 ,隋,王翙,古风,终年恒弄杼，今夕始停梭。却镜看斜月，移车渡浅河。长裙动星佩，轻帐掩云罗。旧愁虽暂止，新愁还复多。
东海悬崖题诗,隋,王谟,古风,因巡来到此，瞩海看波流。自兹一度往，何日更回眸。
冬日宴于庶子宅各赋一字得趣,隋,令狐德棻,古风,高门聊命赏，群英于此遇。放旷山水情，留连文酒趣。夕烟起林兰，霜枝殒庭树。落景虽已倾，归轩幸能驻。
石城山,隋,史万岁,古风,石城门峻谁开辟，更鼓悟闻风落石。界天自岭胜金汤，镇压西南天半壁。
留诗 其一 ,隋,叶法善,古风,昔在禹馀天，还依太上家。忝以掌仙录，去来乘烟霞。暂下宛利城，渺然思金华。自此非久住，云上登香车。
留诗 其二 ,隋,叶法善,古风,适向人间世，时复济苍生。度人初行满，辅国亦功成。但念清微乐，谁忻下界荣。门人好住此，翛然云上征。
留诗 其三 ,隋,叶法善,古风,退仙时此地，去俗久为荣。今日登云天，归真游上清。泥丸空示世，腾举不为名。为报学仙者，知余朝玉京。
白龟城,隋,左匡政,五言律诗,城堞千寻险，池隍十里馀。楼台侵汉宇，鼓角动郊墟。罴虎三军拥，壶浆万户舒。急须修表进，天意欲何如？
刘生,隋,弘执恭,古风,英名振关右，雄气逸江东。游侠五都内，去来三秦中。剑照七星影，马控千金骢。纵横方未息，因兹定武功。
奉和出颍至淮应令诗,隋,弘执恭,古风,睿情欣逸赏，临泛入淮淝。棹声喧岸度，帆影出云飞。清流含日彩，奔浪荡霞晖。还如漳水曲，鸣笳启路归。
和平凉公观赵郡王妓诗,隋,弘执恭,古风,小堂罗荐陈，妙妓命燕秦。蛾眉疑假黛，红脸自含春。合舞俱回雪，分歌共落尘。齐竽不可厕，空愿上龙津。
入塞,隋,何妥,古风,桃林千里险，候骑乱纷纷。问此将何事，嫖姚封冠军。回旌引流电，归盖转行云。待任苍龙杰，方当论次勋。
奉敕于太常寺修正古乐诗,隋,何妥,古风,大乐遗钟鼓，至乐贵忘情。俗久淳和变，年深礼孝生。嶰谷调孤管，仑山学凤鸣。浮云成舞曲，白雪作歌名。闻诗六义辨，观漏八风平。肃穆皇威畅，沦涟河水清。钧天动丝竹，括地响錞钲。尽美兼韶濩，盛德总咸英。寥亮凫钟彻，飘扬翟羽轻。小臣属千载，时幸预簪缨。行欣负苍璧，衢坛听九成。
乐部曹观乐诗,隋,何妥,古风,东海馀风大，陶唐遗思深。何如观遍舞，奏鼓间摐金。清管调丝竹，朱弦韵雅琴。八行陈树羽，六德审知音。至道兼韶濩，充庭总韎任。高天度流火，落日广城阴。百神谐景福，万国仰君临。大乐非钟鼓，且用戒民心。
长安道,隋,何妥,乐府曲辞,长安狭斜路，纵横四达分。车轮鸣凤辖，箭服耀鱼文。五陵多任侠，轻骑自连群。少年皆重气，谁识故将军。
奉述飞白书势,隋,岑文本,五言律诗,六文开玉篆，八体曜银书。飞毫列锦绣，拂素起龙鱼。凤举崩云绝，鸾惊游雾疏。别有临池草，恩沾垂露馀。
冬日宴于庶子宅各赋一字得平,隋,岑文本,五言律诗,金兰笃惠好，尊酒畅生平。既欣投辖赏，暂缓望乡情。爱景含霜晦，落照带风轻。于兹欢宴洽，宠辱讵相惊。
奉和正日临朝,隋,岑文本,五言排律,时雍表昌运，日正叶灵符。德兼三代礼，功包四海图。踰沙纷在列，执玉俨相趋。清跸喧辇道，张乐骇天衢。拂蜺九旗映，仪凤八音殊。佳气浮仙掌，熏风绕帝梧。天文光七政，皇恩被九区。方陪瘗玉礼，珥笔岱山隅。
安德山池宴集,隋,岑文本,五言排律,甲第多清赏，芳辰命羽卮。书帷通竹径，琴台枕槿篱。池疑夜壑徙，山似郁洲移。雕楹网萝薜，激濑合埙篪。鸟戏翻新叶，鱼跃动清漪。自得淹留趣，宁劳攀桂枝。
五言春日侍宴望海应诏,隋,岑文本,古风,五材□水流，千流会谷王。委输绵厚载，朝宗极大荒。浮天纳星汉，浴日吐扶桑。奔涛疑迭岛，惊浪似浮航。云撤青丘见，雾卷碧流长。金台焕霞景，银阙藻春光。九夷骄巨壑，五辂出辽阳。朝神泛弘舸，鞭石济飞梁。曜戈威海□，振楫落星芒。幸厕歌旅□，极望恧成章。
鸡鸣篇,隋,岑德润,古风,钟响应繁霜，晨鸡锦臆张。帘迥犹侵露，枝高已映光。排空下朝揭，奋翼上花扬。雨晦思君子，关开脱孟尝。既得依云外，安用集陈仓。
赋得临阶危石诗,隋,岑德润,古风,当阶耸危石，殊状实难名。带山疑似兽，侵波或类鲸。云峰临栋起，莲影入檐生。楚人终不识，徒自蕴连城。
咏灰诗,隋,岑德润,古风,图规晕不缺，气改律还虚。欲燃愁狱吏，弃道畏刑书。未得逢疆阵，轻举欲焉如。
咏鱼诗,隋,岑德润,古风,剑影侵波合，珠光带水新。莲东自可戏，安用上龙津。
相逢狭路间,隋,李德林,古风,天衢号九经，冠盖恒纵横。忽逢怀刺客，相寻欲逐名。我住河阳浦，开门望帝城。金台远犹出，玉观夜恒明。筵羞太官膳，酒酿步兵营。悬床接高十，隔帐授诸生。流水琴前韵，飞尘歌后轻。大子难为弟，中子难为兄。小子轻财利，实见陶朱情。龙轩照人转，骥马嘘天明。入门俱有说，至道胜金ぷ。出门会亲友，天官奏德星。大妇训端木，中妇训刘灵。小妇南山下，击缶和秦筝。群宾莫有戏，灯来告绝缨。
从驾巡游诗,隋,李德林,古风,大夏尧遗俗，汾河汉豫游。今随龙驾往，还属雁飞秋。天行肃辇路，日驭翼华辀。朝乘六气辩，夕动七星旒。谷静禽多思，风高松易秋。远林才有色，遥水漫无流。京华佳丽所，目极与云浮。但睹凌霄观，讵见望仙楼。锁门皆秀发，鸳池尽学优。待君草封禅，东山观射牛。
从驾还京诗,隋,李德林,古风,至仁文教远，惟圣武功宣。太师观六义，诸侯问百年。玄览时乘隙，训旅次山川。镇象屯休气，华盖翼飞烟。鼓奏千人响，旗动七星连。峻岭戈回日，高峰马煦天。姑射神游罢，萧关猎骑旋。更待东山上，看君巡狩篇。
夏日诗,隋,李德林,古风,夏景多烦蒸，山水暂追凉。桐枝覆玉槛，荷叶满银塘。轻扇摇明月，珍簟拂流黄。壶盛仙客酒，瓶贮帝台浆。才人下铜雀，侍妓出明光。歌声越齐市，舞曲冠平阳。微风动罗带，薄汗染红妆。共欣陪宴赏，千秋乐未央。
入山诗,隋,李德林,古风,登岭望重关，腰佩且鸣环。天河临易饮，月桂近将攀。王母西山至，夫人南岳还。何必阳台下，要待梦容颜。
咏松树诗,隋,李德林,古风,结根生上苑，擢秀迩华池。岁寒无改色，年长有倒枝。露自金盘洒，风从玉树吹。寄言谢霜雪，贞心自不移。
鸣雁行,隋,李孝贞,五言律诗,听琴旋蔡子，张罗避翟公。夕宿寒林上，朝飞空井中。既并玄云曲，复变海鱼风。一报黄花惠，还游万岁宫。
园中杂咏橘树诗,隋,李孝贞,五言律诗,嘉树出巫阴，分根徙上林。白华如散雪，朱实似悬金。布影临丹地，飞香度玉岑。自有凌冬质，能守岁寒心。
听百舌鸟诗,隋,李孝贞,五言排律,烟销上路静，漏尽禁门通。好鸟从西苑，流响入南宫。间关既多绪，变转复无穷。调惊时断绝，音繁有异同。饮啄归承露，飞鸣上别风。未避王孙弹，宁畏虎贲弓。石渠皆学府，麟阁悉文雄。不吝青泥印，时寻白社中。
咏鹊诗,隋,李孝贞,句,东立朝雨霁，南飞夜月明。
巫山高,隋,李孝贞,乐府曲辞,荆门对巫峡，云梦迩阳台。燎火如奔电，坠石似惊雷。天寒秋水急，风静夜猿哀。枕席无由荐，朝云徒去来。
奉和正日临朝应诏,隋,李百药,五言律诗,化历昭唐典，承天顺夏正。百灵警朝禁，三辰扬旆旌。充庭富礼乐，高宴齿簪缨。献寿符万岁，移风韵九成。
奉和初春出游应令,隋,李百药,五言律诗,鸣笳出望苑，飞盖下芝田。水光浮落照，霞彩淡轻烟。柳色迎三月，梅花隔二年。日斜归骑动，馀兴满山川。
寄杨公,隋,李百药,五言律诗,公子盛西京，光华早著名。分庭接游士，虚馆待时英。高阁浮香出，长廊宝钏鸣。面花无隔笑，歌扇不障声。
戏赠潘徐城门迎两新妇,隋,李百药,五言律诗,秦晋称旧匹，潘徐有世亲。三星宿已会，四德婉而嫔。霞光鬓里薄，月影扇中新。年华与妆面，共作一芳春。
送别,隋,李百药,五言律诗,眷言一杯酒，悽怆起离忧。夜花飘露气，暗水急还流。雁行遥上月，虫声迥映秋。明日河梁上，谁与论仙舟。
雨后,隋,李百药,五言律诗,晚来风景丽，晴初物色华。薄云向空尽，轻虹逐望斜。后窗临岸竹，前阶枕浦沙。寂寥无与晤，尊酒论风花。
文德皇后挽歌,隋,李百药,五言律诗,裴回两仪殿，怅望九成台。玉辇终辞宴，瑶筐遂不开。野旷阴风积，川长思鸟来。寒山寂已暮，虞殡有馀哀。
咏蝉,隋,李百药,五言绝句,清心自饮露，哀响乍吟风。未上华冠侧，先惊翳叶中。
咏萤火示情人,隋,李百药,五言绝句,窗里怜灯暗，阶前畏月明。不辞逢露湿，祗为重宵行。
春眺,隋,李百药,五言绝句,疲痾荷拙患，沦踬合幽襟。栖息在何处？丘中鸣素琴。
过杨玄感墓,隋,李百药,五言绝句,剑有万人敌，文为一代英。除昏志不遂，僭乱道难平。
笙歌 其一 ,隋,李百药,五言绝句,新声虽自知，旧宠会应移。无令枣下吹，便作一枯枝。
渡汉江,隋,李百药,五言排律,东流既瀰瀰，南纪信滔滔。水激沈碑岸，波骇弄珠皋。含星映浅石，浮盖下奔涛。溜阔霞光近，川长晓气高。樯乌转轻翼，戏鸟落风毛。客心既多绪，长歌且代劳。
途中述怀,隋,李百药,五言排律,伯喈迁塞北，亭伯之辽东。伊余何为客，独守云台中。途遥已日暮，时泰道斯穷。拔心悲岸草，半死落岩桐。目送衡阳雁，情伤江上枫。福兮良所伏，今也信难通。丈夫自有志，宁伤官不公。
王师渡汉水经襄阳,隋,李百药,五言排律,导漾疏源远，归海会流长。延波接荆梦，通望迩沮漳。高岸沈碑影，曲溆丽珠光。云昏翠岛没，水广素涛扬。阅川已多叹，遐睇几增伤。临溪犹驻马，望岘欲沾裳。乔木下寒叶，亭林落晓霜。山公不可遇，谁与访高阳。
安德山池宴集,隋,李百药,五言排律,朝宰论思暇，高宴临方塘。云飞凤台管，风动令君香。细草开金埒，流霞泛羽觞。虹桥分水态，镜石引菱光。上才同振藻，小技谬连章。怀音自兰室，徐步返山庄。
和许侍郎游昆明池,隋,李百药,五言排律,神池望不极，沧波接远天。仪星似河汉，落景类虞泉。年深平馆宇，道泰偃戈船。差池下凫雁，掩映生云烟。浪花开已合，风文直且连。税马金堤外，横舟石岸前。羽觞倾绿蚁，飞日落红鲜。积水浮深智，明珠曜雅篇。大鲸方远击，沈灰独未然。知君啸俦侣，短翮徒联翩。
赋得魏都,隋,李百药,五言排律,炎运精华歇，清都宝命开。帝里三方盛，王庭万国来。玄武疏遥磴，金凤上层台。乍进仙童药，时倾避暑杯。南馆招奇士，西园引上才。还惜刘公干，疲病清漳隈。
秋晚登古城,隋,李百药,古风,日落征途远，怅然临古城。颓墉寒雀集，荒堞晚乌惊。萧森灌木上，迢遰孤烟生。霞景焕馀照，露气澄晚清。秋风转摇落，此志安可平。
郢城怀古,隋,李百药,古风,客心悲暮序，登墉瞰平陆。林泽窅芊绵，山川郁重复。王公资设险，名都拒江隩。方城次北门，溟海穷南服。长策挫吴豕，雄图竞周鹿。万乘重沮漳，九鼎轻伊谷。大蒐云梦掩，壮观章华筑。人世更盛衰，吉凶良倚伏。遽见邻交断，仍睹贤臣逐。南风忽不竞，西师日侵蹙。运圯属驰驱，时屯恣敲朴。莫救夷陵火，无复秦庭哭。鄢郢遂丘墟，风尘俄惨黩。狐兔时游践，霜露日沾沐。钓渚故池平，神台层宇覆。阵云埋夏首，穷阴惨荒谷。怅矣舟壑迁，悲哉年祀倏。虽异三春望，终伤千里目。
晚渡江津,隋,李百药,古风,寂寂江山晚，苍苍原野暮。秋气怀易悲，长波淼难溯。索索风叶下，离离早鸿度。丘壑列夕阴，葭菼凝寒雾。日落亭皋远，独此怀归慕。评注（点击查看或隐藏评注）
谒汉高庙,隋,李百药,古风,纂尧灵命启，灭楚馀闰终。飞名膺帝箓，沈迹韫神功。瑞气朝浮砀，祥符夜告丰。抑扬驾人杰，叱咤掩时雄。缔构三灵改，经纶五纬同。干戈革宇内，声教尽寰中。运谢年逾远，魂归道未穷。树碑留故邑，抗殿表祠宫。沐兰祈泗上，谒帝动深衷。英威肃如在，文物杳成空。竹皮聚寒径，枌社落霜丛。萧索阴云晚，长川起大风。
登叶县故城谒沈诸梁庙,隋,李百药,古风,总辔临秋原，登城望寒日。烟霞共掩映，林野俱萧瑟。楚塞郁不穷，吴山高渐出。客行殊未已，沐澡期终吉。椒桂奠芳樽，风云下虚室。馆宇肃而静，神心康且逸。伊我非真龙，勿惊疲朽质。
赋礼记,隋,李百药,古风,玉帛资王会，郊丘叶圣情。重广开环堵，至道轶金籯。盘薄依厚地，遥裔腾太清。方悦升中礼，足以慰馀生。
笙歌 其二 ,隋,李百药,古风,为相雍门叹，当思执烛游。不惜妾身难再得，方期君寿度千秋。
句,隋,李百药,句,今日持团扇，非是为秋风。
杂曲歌辞 妾薄命,隋,李百药,乐府曲辞,团扇秋风起，长门夜月明。羞闻拊背人，恨说舞腰轻。太常应已醉，刘君恒带酲。横陈每虚设，吉梦竟何成。
少年行,隋,李百药,乐府曲辞,少年飞翠盖，上路勒金镳。始酌文君酒，新吹弄玉箫。少年不欢乐，何以尽芳朝。千金笑里面，一搦掌中腰。挂缨岂惮宿，落珥不胜娇。寄语少年子，无辞归路遥。
杂曲歌辞 其一 火凤辞,隋,李百药,乐府曲辞,歌声扇后出，妆影镜中轻。未能令掩笑，何处欲障声。知音自不惑，得念是分明。莫见双嚬敛，疑人含笑情。
杂曲歌辞 其二 火凤辞,隋,李百药,乐府曲辞,佳人靓晚妆，清唱动兰房。影入含风扇，声飞照日梁。娇嚬眉际敛，逸韵口中香。自有横陈分，应怜秋夜长。
为秦王制诗,隋,李渊,五言绝句,圣德合天地，五宿连珠见。和风拂世民，上下同欢宴。
嘲苏世长,隋,李渊,古风,名长意短，口正心邪。弃忠贞于郑国，忘信义于吾家。
淮阳感怀,隋,李密,古风,金风荡初节，玉露凋晚林。此夕穷涂士，郁陶伤寸心。野平葭苇合，村荒藜藿深。眺听良多感，徙倚独沾襟。沾襟何所为，怅然怀古意。秦俗犹未平，汉道将何翼。樊哙市井徒，萧何刀笔吏。一朝时运会，千古传名谥。寄言世上雄，虚生真可愧。
赠情人诗,隋,李月素,古风,感郎千金意，含娇抱郎宿。试作帷中音，羞开灯前目。
歌,隋,李仙君,古风,金鼎天门开，反童复婴孩。日月照昆仑，真君自然来。三年结黄云，千日成圣胎。九年登金阙，一纪升三台。龙虎自然交，上帝安金台。众神仰天表，忻慕心徘徊。子今受灵文，专心如死灰。积功十二年，功毕登云梯。白光生圆象，紫气冲云霓。端虚念太乙，浩劫天地齐。
钓竿篇,隋,李巨仁,古风,潺湲面江海，滉瀁瞩波澜。不惜黄金饵，唯怜翡翠竿。斜纶控急水，定楫下飞湍。潭迥风来易，川长雾歇难。寄言朝市客，沧浪余自安。
京洛篇,隋,李巨仁,古风,京洛类神仙，蔼蔼却云烟。渐台临太液，玉树并甘泉。车喧平乐外，骑拥濯龙前。竞结萧朱绶，争攀李郭船。独悲韩长孺，死灰犹未燃。
登名山篇,隋,李巨仁,古风,名山称地镇，千仞上凌霄。云开金阙迥，雾起石梁遥。翠微横鸟路，珠涧入星桥。风急青溪晚，霞散赤城朝。寓目幽栖地，驾言追绮季。避世桃源士，忘情漆园吏。抽簪傲九辟，脱屣轻千驷。沈冥负俗心，萧洒凌云意。苍苍耸极天，伏眺尽山川。叠峰如积浪，分崖若断烟。浅深闻度雨，轻重听飞泉。采药逢三岛，寻真值九仙。藏书凡几代，看博已经年。逝将追羽客，千载一来旋。
赋得方塘含白水诗,隋,李巨仁,古风,白水溢方塘，淼淼素波扬。叠浪轻凫影，连漪写雁行。长堤柳色翠，夹岸荇花黄。观鱼自有乐，何必在濠梁。
赋得镜诗,隋,李巨仁,古风,魏公知本姓，秦楼识旧名。凤从台上出，龙就匣中生。无波菱自动，不夜月恒明。非唯照佳丽，复得厌山精。
幸秦川上梓潼山,隋,李衍,五言律诗,乔岩簇冷烟，幽径上寒天。下瞰峨眉岭，上窥华岳巅。驱驰非取乐，按幸为忧边。此去如登陟，歌楼路几千。
题剑门,隋,李衍,五言律诗,缓辔踰双剑，行行蹑石棱。作千寻壁垒，为万祀依凭。道德虽无取，江山粗可矜。回看城阙路，云叠树层层。
过白卫岭和韩昭,隋,李衍,七言律诗,先朝神武力开边，画断封疆四五千。前望陇山屯剑戟，后凭巫峡锁烽烟。轩皇尚自亲平寇，嬴政徒劳爱学仙。想到隗宫寻胜处，正应莺语暮春天。
宫词,隋,李衍,古风,辉辉赫赫浮玉云，宣华池上月华新。月华如水浸宫殿，有酒不醉真痴人。
句,隋,李衍,句,不缘朝阙去，好此结茅庐。
和从叔禄愔元日早朝,隋,李元操,五言排律,铜浑变秋节，玉律动年灰。暧暧城霞旦，隐隐禁门开。众灵凑仙府，百神朝帝台。叶令双凫至，梁王驷马来。戈鋋映林阙，歌管拂尘埃。保章望瑞气，尚书免火灾。冠冕多秀士，簪裾饶上才。谁怜张仲蔚，日暮反蒿莱。
见美人闻琴不听,隋,李播,五言绝句,洛浦风流雪，阳台朝暮云。闻琴不肯听，似妒卓文君。
宣正殿芝草,隋,李义府,五言律诗,明王敦孝感，宝殿秀灵芝。色带朝阳净，光涵雨露滋。且标宣德重，更引国恩施。圣祚今无限，微臣乐未移。
咏鹦鹉,隋,李义府,五言律诗,牵弋辞重海，触网去层峦。戢翼雕笼际，延思彩霞端。慕侣朝声切，离群夜影寒。能言殊可贵，相助忆长安。
咏乌,隋,李义府,五言绝句,日里飏朝彩，琴中伴夜啼。上林如许树，不借一枝栖。
和边城秋气早,隋,李义府,古风,金微凝素节，玉律应清葭。边马秋声急，征鸿晓阵斜。关树凋凉叶，塞草落寒花。雾暗长川景，云昏大漠沙。溪深路难越，川平望超忽。极望断烟飘，遥落惊蓬没。霜结龙城吹，水照龟林月。日色夏犹冷，霜华春未歇。睿作高紫宸，分明映玄阙。
招谕有怀赠同行人,隋,李义府,古风,远游冒艰阻，深入劳存谕。春去辞国门，秋还在边戍。轩车行未返，节序催难驻。陌上悲转蓬，园中想芳树。蜀山自纷纠，岷水恒奔注。临汎多苦怀，登攀寡欢趣。永夕飞淫雨，崇朝蒸毒雾。不求绥岭桃，宁美邛乡蒟。白狼行欲静，骢马何常驱。愿接轺旆尘，联翩东北骛。
在巂州遥叙封禅,隋,李义府,古风,天齐标巨镇，日观启崇朝。岧峣临渤澥，隐嶙控河沂。眺迥分吴乘，凌高属汉祠。建岳诚为长，升功谅在兹。帝猷符广运，玄范畅文思。飞声总地络，腾化抚乾维。瑞策开珍凤，祯图荐宝龟。创封超昔夏，修禅掩前姬。东后方肆觐，西都导六师。肃驾移星苑，扬罕驭风司。沸鼓喧平陆，凝跸静通逵。汶阳驰月羽，蒙阴警电麾。岩花飘曙辇，峰叶荡春旗。石闾环藻卫，金坛映黼帷。仙阶溢秘秬，灵检耀祥芝。张乐分韶濩，观礼纵华夷。佳气浮丹谷，荣光泛绿坻。三始贻遐贶，万岁受重釐。菲质陶恩奖，趋迹奉轩墀。触网沦幽裔，乘徼限明时。周南昔已叹，邛西今复悲。
杂曲歌辞 其一 堂堂,隋,李义府,乐府曲辞,懒正鸳鸯被，羞褰玳瑁床。春风别有意，密处也寻香。
杂曲歌辞 其二 堂堂,隋,李义府,乐府曲辞,镂月成歌扇，裁云作舞衣。自怜回雪影，好取洛川归。
召拜御史大夫赠袁天纲,隋,杜淹,五言律诗,伊吕深可慕，松乔定是虚。系风终不得，脱屣欲安如。且珍纨素美，当与薜萝疏。既逢杨得意，非复久闲居。
咏寒食斗鸡应秦王教,隋,杜淹,五言排律,寒食东郊道，扬鞲竞出笼。花冠初照日，芥羽正生风。顾敌知心勇，先鸣觉气雄。长翘频扫阵，利爪屡通中。飞毛遍绿野，洒血渍芳丛。虽然百战胜，会自不论功。
寄赠齐公,隋,杜淹,五言排律,冠盖游梁日，诗书问志年。佩兰长坂上，攀桂小山前。结交澹若水，履道直如弦。此欢终未极，于兹独播迁。赭衣登蜀道，白首别秦川。泪随沟水逝，心逐晓旌悬。去去逾千里，悠悠隔九天。郊野间长薄，城阙隐凝烟。关门共月对，山路与云连。此时寸心里，难用尺书传。
咏同心芙蓉诗,隋,杜公瞻,古风,灼灼荷花瑞，亭亭出水中。一茎孤引绿，双影共分红。色夺歌人脸，香乱舞衣风。名莲自可念，况复两心同。
玄武门侍宴,隋,杜正伦,五言排律,大君端扆暇，睿赏狎林泉。开轩临禁籞，藉野列芳筵。参差歌管飏，容裔羽旗悬。玉池流若醴，云阁聚非烟。湛露晞尧日，熏风入舜弦。大德侔玄造，微物荷陶甄。谬陪瑶水宴，仍厕柏梁篇。阚名徒上月，邹辩讵谈天。既喜光华旦，还伤迟暮年。犹冀升中日，簪裾奉肃然。
冬日宴于庶子宅各赋一字得节,隋,杜正伦,古风,李门余妄进，徐榻君恒设。清论畅玄言，雅琴飞白雪。寒云暧落景，朔风凄暮节。方欣投辖情，且驻当归别。
侍皇太子宴应令诗,隋,沈君道,古风,副君监抚暇，禁苑暂停车。水落金沙浅，云高玉叶疏。随厨白羽驾，逐钓紫鳞鱼。饱德良无已，荣陪终宴馀。
霹雳引,隋,辛德源,古风,出地声初奋，乘乾威更作。云衔天笑明，雨带星精落。碎枕神无扰，震楹书自若。侧闻吟白虎，远见飞玄鹤。
成连,隋,辛德源,古风,征夫从远役，归望绝云端。蓑笠城逾坏，霜落梅初寒。雪夜愁烽湿，冰朝饮马难。寂寂长安信，谁念客衣单。
芙蓉花,隋,辛德源,古风,洛神挺凝素，文君拂艳红。丽质徒相比，鲜彩两难同。光临照波日，香随出岸风。涉江良自远，托意在无穷。
浮游花,隋,辛德源,古风,窗中斜日照，池上落花浮。若畏春风晚，当思秉烛游。
星名,隋,辛德源,古风,边祲昏高柳，爟火照离宫。明堂发三令，勾陈集五戎。素扇麾全月，朱旗引半虹。虎落惊氛敛，龙城宿雾通。击钟张大乐，置酒宴群公。关山无复阻，车书方大同。
于邢邵座赋诗,隋,辛德源,句,寒威渐离风，春色方依树。
恙妪诗,隋,辛德源,句,皂陂垂肩井。
短歌行,隋,辛德源,乐府曲辞,驰射罢金沟，戏笑上云楼。少妻鸣赵瑟，侍妓转吴讴。杯度浮香满，扇举细尘浮。星河耿凉夜，飞月艳新秋。忽念奔驹促，弥欣执烛游。
白马篇,隋,辛德源,乐府曲辞,任侠重芳辰，相从竞逐春。金羁络赭汗，紫缕应红尘。宝剑提三尺，雕弓韬六钧。鸣珂蹀细柳，飞盖出宜春。遥见浮光发，悬知上头人。
东飞伯劳歌,隋,辛德源,乐府曲辞,合欢芳树连理枝，荆王神女乍相随。谁家妖艳荡轻舟，含娇转眄骋风流。犀枻兰桡翠羽盖，云罗雾縠莲花带。女儿年几十六七，玉面新妆映朝日。落花从风俄度春，空留可怜何处新。
猗兰操,隋,辛德源,琴操,奏事传青阁，拂除乃陶嘉。散条凝露彩，含芳映日华。已知香若麝，无怨直如麻。不学芙蓉草，空作眼中花。
出玉关,隋,来济,五言绝句,敛辔遵龙汉，衔悽渡玉关。今日流沙外，垂涕念生还。
答江学士协诗,隋,周若水,古风,弱龄爱丘壑，与子亟忘归。开襟对泉石，携手玩芳菲。忽闻朝市变，斯乐眇难追。意气酒中改，容颜镜里衰。祁寒伤暮节，落景促馀晖。野旷蓬常转，林遥鸟倦飞。故友轻金玉，万里嗣音徽。乡关不可望，客泪徒沾衣。
咏修竹诗,隋,明克让,句,非君多爱赏，谁贵此贞心。
从军行,隋,明馀庆,古风,三边烽乱惊，十万且横行。风卷常山阵，笳喧细柳营。剑花寒不落，弓月晓逾明。会取淮南地，持作朔方城。
咏死乌诗,隋,明馀庆,古风,暮空长罢噪，箭急不知惊。赖馀琴里曲，犹有夜啼声。
人间可哀之曲,隋,武夷君,古风,天上人间兮会合疏稀。日落西山兮夕鸟归飞。百年一饷兮志与愿违。天宫咫尺兮恨不相随。
别毛明素,隋,法琳,五言律诗,叔夜嗟幽愤，陈思苦责躬。在馀今失候，枉与古人同。草深难见日，松迥易来风。因言得意者，谁复免穷通？
辞诀友人诗,隋,法琳,五言律诗,非意延非罪，离友复离亲。山川万里隔，方劳七尺身。游魂长去楚，分念独留秦。自匪相知者，谁怜死别人。
敕放迁益部临行赋诗,隋,法琳,五言绝句,仆秉屈原操，不探渔父篇。问言蓬转者，答言直如弦。
言志,隋,法琳,五言绝句,草命如悬露，轻生类转蓬。所嗟明夜月，难与古人同。
青溪野老诗,隋,法琳,古风,元淑世位卑，长卿宦情寡。二顷且营田，三钱聊饮马。悬峰白云上，挂月青山下。中心欲有言，未得忘言者。
自感诗三首 其一 ,隋,侯夫人,古风,庭绝玉辇迹，芳草渐成窠。隐隐闻箫鼓，君恩何处多。
自感诗三首 其二 ,隋,侯夫人,古风,欲泣不成泪，悲来翻强歌。庭花方烂熳，无计奈春何。
自感诗三首 其三 ,隋,侯夫人,古风,春阴正无际，独步意如何。不及间花草，翻承雨露多。
妆成诗,隋,侯夫人,古风,妆成多自惜，梦好却成悲。不及杨花意，春来到处飞。
自遣诗,隋,侯夫人,古风,秘洞扃仙卉，雕房销玉人。毛君真可戮，不肯写昭君。
春日看梅诗二首 其一 ,隋,侯夫人,古风,砌雪无消日。卷帘时自颦。庭梅对我有怜意。先露枝头一点春。
春日看梅诗二首 其二 ,隋,侯夫人,古风,香清寒艳好。谁惜是天真。玉梅谢后阳和至。散与群芳自在春。
游明庆寺诗,隋,姚察,古风,地灵居五净，山幽寂四禅。月宫临镜石，花赞绕峰莲。霞晖间幡影，云气合炉烟。迥松高偃盖，水瀑细分泉。含风万籁响，裛露百花鲜。宿昔寻真趣，结友亟留连。山庭出藿蘼，涧沚濯潺湲。因斯事熏习，便得息攀缘。何言遂云雨，怀此怅悠然。徒有南登望，会逐东流旋。
赋得笛诗,隋,姚察,古风,作曲是佳人，制名由巧匠。鹍弦时莫并，凤管还相向。随歌响更发，逐舞声弥亮。宛转度云窗，逶迤出黼帐。长随画堂里，承恩无所让。
奉和晚日杨子江应制诗,隋,柳䛒,古风,诘旦金铙发，骖驾出城闉。鲜云临葆盖，细草藉班轮。千里烟霞色，四望江山春。梅风吹落蕊，酒雨减轻尘。日斜欢未毕，睿想良非一。风生叠浪起，雾卷孤帆出。辞藻丽繁星，高论光朝日。空美邹枚侣，终谢渊云笔。
奉和晚日杨子江应教诗,隋,柳䛒,古风,大江都会所，长洲有旧名。西流控岷蜀，东泛迩蓬瀛。未睹纤罗动，先听远涛声。空濛云色晦，浃垒浪华生。欲知暮雨歇，当观飞旆轻。
奉和春日临渭水应令诗,隋,柳䛒,古风,饮马投钱岸，解钓剖璜津。风丝曳香饵，覆杯怀昔人。
咏死牛诗,隋,柳䛒,古风,一朝辞绀幰，千里别黄河。对衣徒下泣，扣角讵闻歌。
阳春歌,隋,柳䛒,古风,春鸟一啭有千声。春花一丛千种名。旅人无语坐檐楹。思乡怀土志难平。唯当文共酒。暂与兴相迎。
刘生,隋,柳庄,古风,座惊称字孟，豪雄道姓刘。广陌通朱邸，大路起青楼。耍贤驿已置，留宾辖且投。光斜日下雾，庭阴月上钩。
过故邺诗,隋,段君彦,古风,玉马芝兰北，金凤鼓山东。旧国千门废，荒垒四郊通。深潭直有菊，涸井半生桐。粉落妆楼毁，尘飞歌殿空。虽临玄武观，不识紫微宫。年代俄成昔，唯馀风月同。
登终南山拟古诗,隋,胡师耽,古风,结庐终南山，西北望帝京。烟霞乱鸟道，劣见长安城。宫雉互相映，双阙云间生。钟鼓沸阊阖，笳管咽承明。朱阁临槐路，紫盖飞纵横。望望未极已，瓮牖秋风惊。岩岫草木黄，飞雁遗寒声。坠叶积幽径，繁露垂荒庭。瓮中酒新熟，涧谷寒虫鸣。且对一壶酒，安知世间名。寄言朝市客，同君乐太平。
长安听百舌诗,隋,韦鼎,古风,万里风烟异，一鸟忽相惊。那能对远客，还作故乡声。
远戍江南寄京邑亲友,隋,孙万寿,古风,贾谊长沙国，屈平湘水滨。江南瘴疠地，从来多逐臣。粤余非巧宦，少小拙谋身。欲飞无假翼，思鸣不值晨。如何载笔士，翻作负戈人。飘飖如木偶，叶置同刍狗。失路乃西浮，非狂亦东走。晚岁出函关，方春度京口。石城临虎据，天津望牛斗。牛斗盛妖氛，枭獍已成群。郤超初入暮，王粲始从军。裹粮楚山际，披甲吴江汶。吴江一浩荡，楚山何纠纷。惊波上溅日，乔木下临云。系越恒资辩，喻蜀几飞文。鲁连唯救患，吾彦不争勋。羁游岁月久，归思常搔首。非关不树萱，岂为无杯酒。数载辞乡县，三秋别亲友。壮志后风云，衰鬓先蒲柳。心绪乱如丝，空怀畴昔时。昔时游帝里，弱岁逢知己。旅食南馆中，飞盖西园里。河间本好书，东平唯爱士。英辩接天人，清言洞名理。凤池时寓直，麟阁常游止。胜地盛宾僚，丽景相携招。舟泛昆明水，骑指渭津桥。祓除临灞岸，供帐出东郊。宜城酝始熟，阳翟曲新调。绕树乌啼夜，ず麦雉飞朝。细尘梁下落，长袖掌中娇。欢娱三乐至，怀抱百忧销。梦想犹如昨，寻思久寂寥。一朝牵世网，万里逐波潮。回轮常自转，悬旆不堪摇。登高视衿带，乡关白云外。回首望孤城，愁人益不平。华亭宵鹤唳，幽谷早莺鸣。断绝心难续，惝恍魂屡惊。群纪通家好，邹鲁故乡情。若值南飞雁，时能访希生。
答杨世子诗,隋,孙万寿,古风,太华五千仞，长河九万里。山川每蕴玉，人物多君子。丞相朝所宗，太尉国之纪。若人惟杰出，济世承馀祉。趋庭遵教义，博物兼文史。奇声振宛洛，雅论穷名理。伊余苦疲病，寂寞罕宾游。不言驱驷马，于焉访一丘。缟纻始云赠，胶漆乃相投。优枕空长想，骖蹇遂无由。忽此承来翰，华藻殊辉焕。虽则滥吹嘘，可以蠲忧叹。怀袖终不灭，掌握方留玩。和风初应律，山莺已复新。芳菲徒自好，节物不关人。劳歌虽有曲，无以报阳春。
别赠诗,隋,孙万寿,古风,昔我游云阁，及尔谬同官。高步参师友，长裾接绮纨。索居方十载，相思劳万端。不言今夕遇，得尽故人欢。酒随彭泽至，琴即武城弹。高斋屏馀热，珍簟宿轻寒。叶落霜威重，蓂疏月色残。将归动离恨，弥伤行路难。
和张丞奉诏于江都望京口诗,隋,孙万寿,古风,回首观涛处，极望沧海湄。流波去无限，乔木不胜悲。蓬莱虽已变，池塘尚所思。归飞路穷此，怅望情难持。吾生乃民季，畴日佐藩维。尚想西园夕，犹怀北固时。城邑才辨处，风烟忽何之。跂予未能已，顾叹空迟迟。
和周记室游旧京诗,隋,孙万寿,古风,大夫悯周庙，王子泣殷墟。自然心断绝，何关系惨舒。仆本漳滨士，旧国亦沦胥。紫陌风尘起，青坛冠盖疏。台留子建赋，宫落仲将书。谯周自题柱，商容谁表闾。闻君怀古曲，同病亦涟如。方知周处叹，前后信非虚。
行经旧国诗,隋,孙万寿,古风,萧条金阙远，怅望羁心愁。旧邸成三径，故园馀一丘。庭引田家客，池泛野人舟。日斜山气冷，风近树声秋。弱年陪宴喜，方兹更献酬。修竹惭词赋，丛桂且淹留。自忝无员职，空贻不调羞。武骑非吾好，还思江汉游。
庭前枯树诗,隋,孙万寿,古风,当时金谷里，昔日平陵东。布叶俱承露，开花共待风。摇落一如此，容华遂不同。庭前生意尽，井上蠹心空。匠者无劳顾，拥肿难为功。
早发扬州还望乡邑诗,隋,孙万寿,古风,乡关不再见，怅望穷此晨。山烟蔽钟阜，水雾隐江津。洲渚敛寒色，杜若变芳春。无复归飞羽，空悲沙塞尘。
东归在路率尔成咏诗,隋,孙万寿,古风,学宦两无成，归心自不平。故乡尚千里，山秋猿夜鸣。人愁惨云色，客意惯风声。羁恨虽多绪，俱是一伤情。
道林养性歌二首 其二 ,隋,孙思邈,五言绝句,日食三个毒，不嚼而自消。锦绣为五藏，身著粪扫袍。
养生铭,隋,孙思邈,五言排律,怒甚偏伤气，思多太损神。神疲心易役，气弱病相侵。勿被悲欢极，当令饭食均。再三防夜醉，第一戒晨嗔。亥寝鸣云鼓，寅兴漱玉津。妖邪难犯己，精气自全身。若要无诸病，常当节五辛。安神宜悦乐，惜气保和纯。寿夭休论命，修行本在人。若能遵此理，平地可朝真。
道林养性歌二首 其一 ,隋,孙思邈,古风,美食须熟嚼，生食不粗吞。问我居止处，大宅总林村。胎息守五藏，气至骨成仙。
枕上记,隋,孙思邈,古风,侵晨一碗粥，夜食莫教足。撞动景阳钟，扣齿三十六。大寒与大热，且莫贪色欲。醉饱莫行房，五脏皆翻覆。火艾漫烧身，争如独自宿。坐卧莫当风，频于暖处浴。食饱行百步，常以手摩腹。莫食无鳞鱼，诸般禽兽肉。自死禽与兽，食之多命促。土木为形象，求之有恩福。父精母生肉，那忍分南北。惜命惜身人，六白光如玉。
保生铭,隋,孙思邈,古风,人若劳于形，百病不能成。饮酒忌大醉，诸疾自不生。食了行百步，数将手摩肚。睡不苦高枕，唾涕不远顾。寅丑日剪甲，理发须百度。饱则立小便，饥乃坐漩溺。行坐莫当风，居处无小隙。向北大小便，一生昏幂幂。日月固然忌，水火仍畏避。每夜洗脚卧，饱食终无益。忍辱为上乘，谗言断亲戚。思虑最伤神，喜怒伤和息。每去鼻中毛，常习不唾地。平明欲起时，下床先左脚。一日免灾咎，去邪兼辟恶。但能七星步，令人长寿乐。酸味伤于筋，辛味损正气。苦则损于心，甘则伤其志。咸多促人寿，不得偏耽嗜。春夏任宣通，秋冬固阳事。独卧是守真，慎静最为贵。财帛生有分，知是将为利。强知是大患，少欲终无累。神气自然存，学道须终始。书于壁户间，将用传君子。
四言诗,隋,孙思邈,四言诗,取金之精，合石之液。列为夫妇，结为魂魄。一体混沌，两精感激。河车覆载，鼎候无忒。洪炉烈火，烘燄翕赫。烟未及黔，燄不假碧。如畜扶桑，若藏霹雳。姹女气索，婴儿声寂。透出两仪，丽于四极。壁立几多，马驰一驿。宛其死矣，适然从革。恶黜善迁，情回性易。紫色内达，赤芒外射。熠若火生，乍疑血滴。号曰中环，退藏于密。雾散五内，川流百脉。骨变金植，颜驻玉泽。阳德乃敷，阴功□积。南宫度名，北斗落籍。
仰同令君摄山栖霞寺山房夜坐六韵诗,隋,徐孝克,古风,戒坛青石路，灵相紫金峰。影尽皈依鸽，餐迎守护龙。晨朝宣宝偈，寒夜敛疏钟。鸡兰静含握，仁智独从容。五禅清虑表，七觉荡心封。愿言于此处，携手屡相逢。
仰和令君诗,隋,徐孝克,古风,上宰明四空，回车八道中。洞凉容麦气，岩光对月宫。香来讵经火，花散不随风。涧松无异聒，禅桂两分丛。虚薄诚为累，何因偶会同。暂此乖山北，犹可向墙东。
三不为篇 其一 ,隋,海顺,古风,我欲偃文修武，身死名存。斫石通道，祈井流泉。君肝在内，我身处边。荆轲拔剑，毛遂捧盘。不为则已，为则不然。将恐两虎共斗，势不俱全。永□今好，长绝来怨。是以返迹荒径，息影柴门。
三不为篇 其二 ,隋,海顺,古风,我欲刺股锥刃，悬头屋梁。书临雪彩，牒映萤光。一朝鹏举，万里鸾翔。纵任才辩，游说君王。高车反邑，衣锦还乡。将恐鸟残以羽，兰折由芳。笼餐讵贵，钩饵难尝。是以高巢林薮，深穴池塘。
三不为篇 其三 ,隋,海顺,古风,我欲衒才鬻德，入市趋朝。四众瞻仰，三槐附交。标形引势，身达名超。箱盈绮服，厨富甘肴。讽扬弦管，咏美歌谣。将恐尘栖弱草，露宿危条。无过日旦，靡越风朝。是以还伤乐浅，非惟苦遥。
忆情人诗,隋,秦玉鸾,古风,兰幕虫声切，椒庭月影斜。可怜秦馆女，不及洛阳花。
秋日应诏,隋,袁朗,五言律诗,玉树凉风举，金塘细草萎。叶落商飙观，鸿归明月池。迎寒桂酒熟，含露菊花垂。一奉章台宴，千秋长愿斯。
秋夜独坐,隋,袁朗,五言律诗,危弦断客心，虚弹落惊禽。新秋百虑净，独夜九愁深。枯蓬唯逐吹，坠叶不归林。如何悲此曲，坐作白头吟。
和洗掾登城南坂望京邑,隋,袁朗,古风,二华连陌塞，九陇统金方。奥区称富贵，重险擅雄强。龙飞灞水上，凤集岐山阳。神皋多瑞迹，列代有兴王。我后膺灵命，爰求宅兹土。宸居法太微，建国资天府。玄风叶黎庶，德泽浸区宇。醒醉各相扶，讴歌从圣主。南登少陵岸，还望帝城中。帝城何郁郁，佳气乃葱葱。金凤凌绮观，璇题敞兰宫。复道东西合，交衢南北通。万国朝前殿，群公议宣室。鸣佩含早风，华蝉曜朝日。柏梁宴初罢，千钟欢未毕。端拱肃岩廊，思贤听琴瑟。逶迤万雉列，隐轸千闾布。飞甍夹御沟，曲台临上路。处处歌钟鸣，喧阗车马度。日落长楸间，含情两相顾。是月冬之季，阴寒昼不开。惊风四面集，飞雪千里回。狐白登廊庙，牛衣出草莱。讵知韩长孺，无复重然灰。
相和歌辞 饮马长城窟行,隋,袁朗,乐府曲辞,朔风动秋草，清跸长安道。长城连不穷，所以隔华戎。规模惟圣作，荷负晓成功。鸟庭已向内，龙荒更凿空。玉关尘卷静，金微路已通。汤征随北怨，舜咏起南风。画野功初立，绥边事云集。朝服践狼居，凯歌旋马邑。山响传凤吹，霜华藻琼钑。属国拥节归，单于款关入。日落寒云起，惊沙被原隰。零落叶已寒，河流清且急。四时徭役尽，千载干戈戢。太平今若斯，汗马竟无施。惟当事笔研，归去草封禅。
奉和御制月夜观星示百僚诗,隋,袁庆,古风,六龙初匿影，顾兔始驰光。戎井传宵漏，山庭引夕凉。宸居多胜托，闲步出琳堂。烂烂星芒动，耿耿清河长。青道移天驷，北极转文昌。乔枝犹隐毕，绝岭半侵张。仰观留玉裕，睿作动金相。无庸徒抱寂，何以继连章。
遗世四言诗,隋,阴长生,四言诗,维予之先，佐命唐虞。爰逮汉世，紫艾重纾。予独好道，而为匹夫。高尚素志，不事王侯。贪生得生，亦又何求。超迹苍霄，乘龙驾浮。青要承翼，与我为仇。入火不灼，蹈波不濡。逍遥太极，何虑何忧。游戏仙都，顾悯群愚。年命之逝，如川之流。奄忽未几，泥土为传。驰走索死，不肯暂休。（一章）予之圣师，体道之真。升腾变化，松乔为邻。维予同学，一十二人。寒苦求道，历二十年。中多怠惰，志行不坚。痛乎诸子，命也自天。天不妄授，道必归贤。身投幽壤，何时可还。嗟尔将来，勤加精研。勿为流俗，富贵所牵。神丹一成，升彼九天。寿同三光，何但亿千。（二章）惟予垂发，少好道德。弃家随师，东西南北。委放五经，避世自匿。三十馀年，名山之侧。寒不遑衣，饥不暇食。思不敢归，劳不敢息。奉事圣师，承颜悦色。面垢足胝，乃见哀识。遂传要诀，恩深不测。妻子延年，咸享无极。黄白既成，货财千亿。役使鬼神，玉女侍侧。予得度世，神丹之力。（三章）
早春桂林殿应诏,隋,陈叔达,五言律诗,金铺照春色，玉律动年华。朱楼云似盖，丹桂雪如花。水岸衔阶转，风条出柳斜。轻舆临太液，湛露酌流霞。评注（点击查看或隐藏评注）
后渚置酒,隋,陈叔达,五言律诗,大渚初惊夜，中流沸鼓鼙。寒沙满曲浦，夕雾上邪溪。岸广凫飞急，云深雁度低。严关犹未遂，此夕待晨鸡。
入阙咏空镜台诗,隋,陈叔达,五言绝句,即今装饰废，雕零衢路间。姮娥与明月，相共落关山。
春首,隋,陈叔达,五言绝句,雪花联玉树，冰彩散瑶池。翔禽遥出没，积翠远参差。
初年,隋,陈叔达,五言绝句,和风起天路，严气消冰井。索索枝未柔，厌厌漏犹永。
咏菊,隋,陈叔达,五言绝句,霜间开紫蒂，露下发金英。但令逢采摘，宁辞独晚荣。
听邻人琵琶,隋,陈叔达,五言排律,本是龙门桐，因妍入汉宫。香缘罗袖里，声逐朱弦中。虽有相思韵，翻将入塞同。关山临却月，花蕊散回风。为将金谷引，添令曲未终。
州城西园入斋祠社,隋,陈叔达,五言排律,升坛预洁祀，诘早肃分司。达气风霜积，登光日色迟。农教先八政，阳和秩四时。祈年服垂冕，告币动褰帷。瘗地尊馀奠，人天庶有资。椒兰卒清酌，簠簋彻香萁。折俎分归胙，充庭降受釐。方凭知礼节，况奉化雍熙。
太庙祼地歌辞,隋,陈叔达,四言诗,清庙既裸，郁鬯推礼。大哉孝思，严恭祖祢。龙衮以祭，鸾刀思启。发德朱弦，升歌丹陛。遥享粢盛，堂斟况齐。降福穰穰，来仪济济。
自君之出矣 其一 ,隋,陈叔达,乐府曲辞,自君之出矣，红颜转憔悴。思君如明烛，煎心且衔泪。
自君之出矣 其二 ,隋,陈叔达,乐府曲辞,自君之出矣，明镜罢红妆。思君如夜烛，煎泪几千行。
新成安乐宫,隋,陈子良,五言律诗,春色照兰宫，秦女坐窗中。柳叶来眉上，桃花落脸红。拂尘开扇匣，卷帐却薰笼。衫薄偏憎日，裙轻更畏风。
夏晚寻于政世置酒赋韵,隋,陈子良,五言律诗,聊从嘉遁所，酌醴共抽簪。以兹山水地，留连风月心。长榆落照尽，高柳暮蝉吟。一返桃源路，别后难追寻。
入蜀秋夜宿江渚,隋,陈子良,五言律诗,我行逢日暮，弭棹独维舟。水雾一边起，风林两岸秋。山阴黑断碛，月影素寒流。故乡千里外，何以慰羁愁。
赋得妓,隋,陈子良,五言律诗,金谷多欢宴，佳丽正芳菲。流霞席上满，回雪掌中飞。明月临歌扇，行云接舞衣。何必桃将李，别有待春晖。
詶萧侍中春园听妓,隋,陈子良,五言律诗,微雨散芳菲，中园照落晖。红树摇歌扇，绿珠飘舞衣。繁弦调对酒，杂引动思归。愁人当此夕，羞见落花飞。
于塞北春日思归,隋,陈子良,七言律诗,我家吴会青山远，他乡关塞白云深。为许羁愁长下泪，那堪春色更伤心。惊鸟屡飞恒失侣，落花一去不归林。如何此日嗟迟暮，悲来还作白头吟。
送别,隋,陈子良,五言绝句,落叶聚还散，征禽去不归。以我穷途泣，沾君出塞衣。
七夕看新妇隔巷停车,隋,陈子良,五言绝句,隔巷遥停幰，非复为来迟。只言更尚浅，未是渡河时。
咏春雪,隋,陈子良,五言绝句,光映妆楼月，花承歌扇风。欲妒梅将柳，故落早春中。
游侠篇,隋,陈子良,五言排律,洛阳丽春色，游侠骋轻肥。水逐车轮转，尘随马足飞。云影遥临盖，花气近薰衣。东郊斗鸡罢，南皮射雉归。日暮河桥上，扬鞭惜晚晖。
春晚看群公朝还人为八韵,隋,陈子良,五言排律,游子惜春暮，策杖出蒿莱。正直康庄晚，群公谒帝回。履度南宫至，车从北阙来。珂影傍明月，笳声动落梅。迎风采旄转，照日绶花开。红尘掩鹤盖，翠柳拂龙媒。绮云临舞阁，丹霞薄吹台。轻肥宁所羡，未若反山隈。
赞德上越国公杨素,隋,陈子良,古风,君侯称上宰，命世挺才英。本超骐骥足，复蕴风云情。摅藻掞锦绮，育德润瑶琼。已踵四知举，非无三杰名。济世同舟楫，匡政本阿衡。雍容入青锁，肃穆侍丹楹。桂宫擅鸣佩，槐路独飞缨。高门罗虎戟，绮阁丽彫甍。金樽酌湛湛，歌扇掩盈盈。匈奴轶燕蓟，烽火照幽并。天子名薄伐，受脤事专征。七德播雄略，十万骋行兵。雁行蔽虏甸，鱼贯出长城。交河方饮马，瀚海盛扬旌。拔剑倚天外，蒙犀辉日精。弯弧穿伏石，挥戈斩大鲸。鼓鼙朝作气，刁斗夜偏鸣。六郡多壮士，三边岂足平。岭云朝合阵，山月夜临营。胡尘暗马色，芳树动笳声。关云未尽散，塞雾常自生。川长蔓草绿，峰迥杂花明。小人愧王氏，雕文惭马卿。滥此叨书记，何以谢过荣。高山徒仰止，终是恨才轻。
学小庾体,隋,陈子良,句,拂簟承花落，开帘待燕归。
乐府杂曲 鼓吹曲辞 上之回,隋,陈子良,乐府曲辞,承平重游乐，诏跸上之回。属车响流水，清笳转落梅。岭云盖道转，岩花映绶开。下辇便高宴，何如在瑶台。
赠窦蔡二记室入蜀,隋,陈政,古风,昆山积良宝，大厦构众材。马卿委官去，邹子背淮来。风流信多美，朝夕豫平台。逸翮独不群，清才复遒上。六辅昔推名，二江今振响。英华虽外发，磨琢终内朗。四海奋羽仪，清风久播驰。沈郁林难厕，青山翻易阻。回首望烟霞，谁知慕俦侣。飘然不系舟，为情自可求。若奉西园夜，浩想北园愁。无因逐萍藻，从尔泛清流。
咏桐诗,隋,陆季览,古风,摇落依空井，生死尚馀心。不辞先入爨，惟恨少知音。
四言曲池酺饮座铭,隋,陆搢,四言诗,群公酺饮，列坐水湄。花飘翠盖，叶覆丹帷。俱倾圣酒，争摛雅诗。下国贱隶，含毫无辞。
临去箸诗三首 其一 ,隋,马明生,古风,太和何久长，人命将不永。吸如朝露晞，奄忽睡觉醒。生生世所悟，伤生由莫静。我将寻真人，澄神挹容景。盘桓昆陵宫，玄都可驰骋。涓子牵我游，太真来见省。朝朝王母前，夕归钟岳岭。仰采琼瑶葩，俯漱琳琅井。千龄犹一刻，万纪如电顷。
临去箸诗三首 其二 ,隋,马明生,古风,天地自有常，人命最险毳。年若惊弦发，时犹轻矢逝。虽有灼灼姿，玉为尘生秽。秋草无秋耀，绿叶岂终岁。惜彼繁茂摧，哀彼寒霜厉。有存理必亡，有兴故有废。真官戏玄津，与物无凝滞。神冲紫霄内，形栖山水际。对虚忘有怀，游目托容裔。风尘将何来，真道故可大。
临去箸诗三首 其三 ,隋,马明生,古风,浊尘谅为叹，世乐岂足预。振褐扫尘遐，飘飘独远举。寥寥岩岳际，萧萧纵万虑。灵真与我游，落景乘鸿御。朝乘云轮来，夕驾扶摇去。嗷嘈天地中，嚣声安得附。
嘲牛弘,隋,马敞,古风,尝闻陇西牛。千石不用軥。今见陇西牛。卧地打草头。
句,隋,马周,句,何惜邓林树，不借一枝栖。
奉和周赵王咏石诗,隋,崔仲方,古风,玉绳随月落，金碑映日鲜。入江疑濯锦，出峡似开莲。文马河西瑞，兵符济北篇。会逐灵槎上，还归天汉边。
小山诗,隋,崔仲方,古风,昆丘本难陟，轩台不易朝。还往麟洲上，时听凤凰箫。霞观文犀簟，香林碧玉条。且学烧丹甑，何假摘灵桃。
夜作巫山诗,隋,崔仲方,古风,荆门秋水急，巫峡断云轻。若为教月夜，长短听猿声。
送金竟陵入蜀,隋,崔信明,五言排律,金门去蜀道，玉垒望长安。岂言千里远，方寻九折难。西上君飞盖，东归我挂冠。猿声出峡断，月彩落江寒。从今与君别，花月几新残。
句,隋,崔信明,句,枫落吴江冷。
初发东都应诏诗,隋,庾自直,古风,二龙承玉轴，万骑翊林塘。纵观此何事，巡驾幸淮扬。伊雒山川转，江河道路长。照日秋原净，分花曲水香。稻粱叨岁月，羽翮仰恩光。后尘归旧里，还如仙鹤翔。
骢马,隋,庾抱,五言律诗,枥上浮云骢，本出吴门中。发迹来东道，长鸣起北风。回鞍拂桂白，赪汗类尘红。灭没徒留影，无因图汉宫。
别蔡参军,隋,庾抱,五言律诗,人世多飘忽，沟水易西东。今日欢娱尽，何年风月同？悲生万里外，恨起一杯中。性灵如未失，南北有征鸿。
赋得胥台露,隋,庾抱,五言律诗,胥台既落构，荆棘稍侵扉。栋拆连云影，梁摧照日晖。翔鶤逐不及，巢燕反无归。唯有团阶露，承晓共沾衣。
和乐记室忆江水,隋,庾抱,五言绝句,遥想观涛处，犹意采莲歌。无因关塞叶，共下洞庭波。
咏史得韩非,隋,庾抱,五言绝句,说难徒有美，孤愤竟无申。定是名伤命，非关犯逆鳞。
卧痾喜霁开扉望月简宫内知友,隋,庾抱,五言排律,秋雨移弦望，疲痾倦苦辛。忽对荆山璧，委照越吟人。高高侵地镜，皎皎彻天津。色丽班姬箧，光润洛川神。轮辉池上动，桂影隙中新。怀贤虽不见，忽似暂参辰。
石鼓歌,隋,张丽英,古风,石鼓石鼓。悲哉下土。自我来观。民生实苦。哀哉世事。悠悠我意。我意不可辱兮王威不可夺余志。有鸾有凤。自歌自舞。凌云历汉。远绝尘罗。世人之子。其如我何。暂来期会。运往即乖。父兮母兮无伤我怀。
寄阮郎诗,隋,张碧兰,古风,郎如洛阳花，妾似武昌柳。两地惜春风，何时一携手。
逸人歌赠李山人,隋,张楚金,古风,上有尧兮下有田，眠松阳兮漱颍流。其貌古，其心幽，浩歌一曲兮林壑秋。道险可惊兮人莫用，乐天知命兮守岩洞。时击磬兮嗟鸣凤，吾欲知往古之不可追，自悠悠于凡梦。
诗二首 其一 ,隋,扈谦,古风,风从牖中入，酒在杯中摇。手握四十九，灵光在上照。巍峨丛蓍下，独向冥理笑。
诗二首 其二 ,隋,扈谦,古风,进不登龙门，退不求名位。无以消白日，常作巍峨醉。
奉和赐诗,隋,许善心,古风,帝道属升平，天文预观象。兹生荷化育，博施多含养。正始振皇风，端居留眷想。夕拜参近侍，朝思滥弘奖。温树贵不言，克艰庶无爽。
奉和还京师诗,隋,许善心,古风,重光阐帝图，肆觐荷来苏。卜洛连新邑，因秦还旧都。雷警三辰卫，星陈七萃驱。从风折凤羽，曜日拖鱼须。宪章殚礼乐，容服备车徒。回銮入丰镐，从跸度枌榆。冉冉年和变，迟迟节物徂。馀花照玉李，细叶剪圭梧。朝夕万国凑，海会百川输。微生逢大造，倏忽改荣枯。
于太常寺听陈国蔡子元所校正声乐诗,隋,许善心,古风,维阳成礼乐，治定昔君临。充庭观树羽，之帝仰摐金。既因钟石变，将随河海沈。湛露废还序，承风绝复寻。衮章无旧迹，韶夏有馀音。泽竭英茎散，人遗忧思深。悲来未减瑟，泪下正闻琴。讵似文侯睡，聊同微子吟。钟奏殊南北，商声异古今。独有延州听，应知亡国音。
奉和冬至乾阳殿受朝应诏诗,隋,许善心,古风,森森罗陛卫，哕哕锵璁珩。礼殚五瑞辑，乐阕九功成。
辽左雪中登楼,隋,许敬宗,五言律诗,岁杪崇朝雪，天涯绝塞城。冻云连海色，枯木助风声。怀古情无已，登楼赋未成。梅花南国思，笛里暮愁生。
五言侍宴延庆殿同赋别题得阿阁凤应诏,隋,许敬宗,五言律诗,帝台凌紫雾，仙凤下丹霄。层巢依绮阁，清歌入洞箫。逸彩桐间艳，浮声竹外娇。自欣栖大厦，率舞为闻韶。
五言侍宴延庆殿集同赋得花间鸟一首应诏,隋,许敬宗,五言律诗,落花飞禁蓹，时鸟咔芳晨。飘香入绮殿，流响度天津。千笑千娇切，一啭一惊新。方知物华处，偏在上林春。
五言后池侍宴回文诗一首应诏,隋,许敬宗,五言律诗,凉气澄佳序，碧沚澹遥空。篁林下仪凤，彩鹢间宾鸿。苍山带落日，丽苑扇熏风。长筵列广燕，庆洽载恩隆。
五言奉和咏棋应诏 其一 ,隋,许敬宗,五言律诗,鱼丽新整阵，鸐□忽争先。八围规破眼，略野务开边。分行渐云布，乱点逐星连。胜是精神得，非关品格悬。
五言奉和咏棋应诏 其二 ,隋,许敬宗,五言律诗,拂局初料敌，阴谋比用师。观形已决胜，怯下复徐思。抟战类相劫，图全且自持。宸襟协尧智，游艺发初丝。
奉和七夕宴悬圃应制二首 其一 ,隋,许敬宗,五言律诗,牛闺临浅汉，鸾驷涉秋河。两怀萦别绪，一宿庆停梭。星模铅里靥，月写黛中蛾。奈许今宵度，长婴离恨多。
奉和七夕宴悬圃应制二首 其二 ,隋,许敬宗,五言律诗,婺闺期今夕，娥轮泛浅潢。迎秋伴暮雨，待暝合神光。荐寝低云鬓，呈态解霓裳。喜中愁漏促，别后怨天长。
奉和仪鸾殿早秋应制,隋,许敬宗,五言律诗,睿想追嘉豫，临轩御早秋。斜晖丽粉壁，清吹肃朱楼。高殿凝阴满，雕窗艳曲流。小臣参广宴，大造谅难酬。
奉和咏雨应诏,隋,许敬宗,五言律诗,舞商初赴节，湘燕远迎秋。飘丝交殿网，乱滴起池沤。激溜分龙阙，斜飞洒凤楼。崇朝方浃宇，宸盼俯凝旒。
奉和过慈恩寺应制,隋,许敬宗,五言律诗,凤阙邻金地，龙旂拂宝台。云楣将叶并，风牖送花来。月宫清晚桂，虹梁绚早梅。梵境留宸瞩，掞发丽天才。
冬日宴于庶子宅各赋一字得归,隋,许敬宗,五言律诗,倦游嗟落拓，短翮慕追飞。周醪忽同醉，牙弦乃共挥。油云澹寒色，落景霭霜霏。累日方投分，兹夕谅无归。
送刘散员同赋得陈思王诗山树郁苍苍,隋,许敬宗,五言律诗,乔木托危岫，积翠绕连冈。叶疏犹漏影，花少未流芳。风来闻肃肃，雾罢见苍苍。此中饯行迈，不异上河梁。
拟江令于长安归扬州九日赋,隋,许敬宗,五言绝句,本逐征鸿去，还随落叶来。菊花应未满，请待诗人开。
拟江令于长安归扬州九日赋,隋,许敬宗,五言绝句,游人倦蓬转，乡思逐雁来。偏想临潭菊，芳蕊对谁开。
奉和九月九日应制,隋,许敬宗,五言排律,爽气申时豫，临秋肆武功。太液荣光发，曾城佳气融。紫霄寒暑丽，黄山极望通。讲艺遵先轨，睹德畅宸衷。鹫岭飞夏服，娥魄乱雕弓。汗浃镳流赭，尘生埒散红。饮羽惊开石，中叶遽凋丛。雁殚云路静，乌坠日轮空。九流参广宴，万宇抃恩隆。
奉和守岁应制,隋,许敬宗,五言排律,玉琯移玄序，金奏赏彤闱。祥鸾歌里转，春燕舞前归。寿爵传三礼，灯枝丽九微。运广薰风积，恩深湛露晞。送寒终此夜，延宴待晨晖。
奉和行经破薛举战地应制,隋,许敬宗,五言排律,混元分大象，长策挫修鲸。于斯建宸极，由此创鸿名。一戎乾宇泰，千祀德流清。垂衣凝庶绩，端拱铸群生。复整瑶池驾，还临官渡营。周游寻曩迹，旷望动天情。帷宫面丹浦，帐殿瞩宛城。虏场栖九穗，前歌被六英。战地甘泉涌，阵处景云生。普天沾凯泽，相携欣颂平。
奉和入潼关,隋,许敬宗,五言排律,曦驭循黄道，星陈引翠旗。济潼纡万乘，临河耀六师。前旌弥陆海，后骑发通伊。势踰回地轴，威盛转天机。是节岁穷纪，关树荡凉飔。仙露含灵掌，瑞鼎照川湄。冲襟赏临睨，高咏入京畿。
奉和春日望海,隋,许敬宗,五言排律,韩夷愆奉赆，凭险乱天常。乃神弘庙略，横海剪吞航。电野清玄菟，腾笳振白狼。连云飞巨舰，编石架浮梁。周游临大壑，降望极遐荒。桃门通山抃，蓬渚降霓裳。惊涛含蜃阙，骇浪掩晨光。青丘绚春组，丹谷耀华桑。长驱七萃卒，成功百战场。俄且旋戎路，饮至肃岩廊。
奉和元日应制,隋,许敬宗,五言排律,天正开初节，日观上重轮。百灵滋景祚，万玉庆惟新。待旦敷玄造，韬旒御紫宸。武帐临光宅，文卫象钩陈。广庭扬九奏，大帛丽三辰。发生同化育，播物体陶钧。霜空澄晓气，霞景莹芳春。德辉覃率土，相贺奉还淳。
奉和初春登楼即目应诏,隋,许敬宗,五言排律,旭日临重壁，天眷极中京。春晖发芳甸，佳气满层城。去鸟随看没，来云逐望生。歌里非烟飏，琴上凯风清。文波浮镂槛，摛景焕雕楹。璇玑体宽政，隆栋象端衡。创规虽有作，凝拱遂无营。沐恩空改鬓，将何谢夏成。
奉和秋日即目应制,隋,许敬宗,五言排律,玉露交珠网，金风度绮钱。昆明秋景淡，岐岫落霞然。辞燕归寒海，来鸿出远天。叶动罗帷飏，花映绣裳鲜。规空升闇魄，笼野散轻烟。鹊度林光起，凫没水文圆。无机络秋纬，如管奏寒蝉。乃眷情何极，宸襟豫有旃。
游清都观寻沈道士得清字,隋,许敬宗,五言排律,幽人蹈箕颍，方士访蓬瀛。岂若逢真气，齐契体无名。既诠众妙理，聊畅远游情。纵心驰贝阙，怡神想玉京。或命馀杭酒，时听洛滨笙。风衢通阆苑，星使下层城。蕙帐晨飙动，芝房夕露清。方叶栖迟趣，于此听钟声。
侍宴莎册宫应制得情字,隋,许敬宗,五言排律,三星希曙景，万骑翊天行。葆羽翻风队，腾吹掩山楹。暖日晨光浅，飞烟旦彩轻。塞寒桃变色，冰断箭流声。渐奏长安道，神皋动睿情。
奉和过旧宅应制,隋,许敬宗,五言排律,飞云临紫极，出震表青光。自尔家寰海，今兹返帝乡。情深感代国，乐甚宴谯方。白水浮佳气，黄星聚太常。岐凤鸣层阁，酆雀贺雕梁。桂山犹总翠，蘅薄尚流芳。攀鳞有遗皓，沐德抃称觞。
奉和宴中山应制,隋,许敬宗,五言排律,飞云旋碧海，解网宥青丘。养贤停八骏，观风驻五牛。张乐临尧野，扬麾历舜州。中山献仙酤，赵媛发清讴。塞门朱雁入，郊薮紫麟游。一举氛霓静，千龄德化流。
奉和圣制登三台言志应制,隋,许敬宗,五言排律,中天表云榭，载极耸昆楼。圣作规玄造，轩阿复聿修。高门符令节，形胜总神州。企翼抟禽萃，飞甍燕雀游。缀星罗百拱，缘汉转三休。旦云生玉舄，初月上银钩。妙管含秦凤，仙姿丽斗牛。形言防处逸，粹藻发嘉猷。荷生无以谢，尽瘁竟何酬。
安德山池宴集,隋,许敬宗,五言排律,戚里欢娱地，园林瞩望新。山庭带芳杜，歌吹叶阳春。台榭疑巫峡，荷蕖似洛滨。风花萦少女，虹梁聚美人。宴游穷至乐，谈笑毕良辰。独叹高阳晚，归路不知津。
五言辽东侍宴山夜临秋同赋临韵应诏,隋,许敬宗,古风,稽山腾禹计，姑射荡尧心。岂如临碣石，轩卫警摐金。辕门萦□水，大旆掩长岑。复属高秋夜，澄空素景临。层岩多丽色，幽涧有清音。含星光浅濑，褰雾静疏林。高明兴睿赏，仁知辅冲襟。湛露浮仙爵，凄风韵雅琴。秋令生威远，寒光被物深。方怀草封禅，陪礼泰山阴。
奉和执契静三边应诏,隋,许敬宗,古风,玄塞隔阴戎，朱光分昧谷。地游穷北际，云崖尽西陆。星次绝轩台，风衢乖禹服。寰区无所外，天覆今咸育。窜苗犹有孽，戮负自贻辜。疏网妖鲵漏，盘薮怪禽逋。髯飞尚假息，乳视暂稽诛。乾灵振玉弩，神略运璇枢。日羽廓游气，天阵清华野。升晅光西夜，驰恩溢东泻。挥袂静昆炎，开关纳流赭。锦轺凌右地，华缨羁大夏。清台映罗叶，玄沚控瑶池。驼鹿输珍贶，树羽飨来仪。辍肴观化宇，栖籞萃条支。熏风交阆阙，就日泛濛漪。充庭延饮至，绚简敷春藻。迎姜已创图，命力方论道。昔托游河乘，再备商山皓。欣逢德化流，思效登封草。
奉和秋暮言志应制,隋,许敬宗,古风,秋深桂初发，寒窗菊馀菲。波拥群凫至，秋飘朔雁归。月荚生还落，云枝似复非。凝宸阅栖亩，观文伫少微。圣敬韬前哲，先天谅不违。
奉和喜雪应制,隋,许敬宗,古风,嵰州表奇贶，閟竹应遐巡。何如御京洛，流霰下天津。忽若琼林曙，俄同李径春。姑峰映仙质，郢路杂歌尘。伏槛观花瑞，称觞庆冬积。飘河共泻银，委树还重璧。连山分掩翠，绵霄远韬碧。千里遍浮空，五轫咸沦迹。机前辉裂素，池上伴凌波。腾华承玉宇，凝照混金娥。是日松筠性，欣奉柏梁歌。
奉和登陕州城楼应制,隋,许敬宗,古风,挹河澄绿宇，御沟映朱宫。辰旂翻丽景，星盖曳雕虹。学嚬齐柳嫩，妍笑发春丛。锦鳞文碧浪，绣羽绚青空。眷念三阶静，遥想二南风。
奉和圣制送来济应制,隋,许敬宗,古风,万乘腾镳警岐路，百壶供帐饯离宫。御沟分水声难绝，广宴当歌曲易终。兴言共伤千里道，俯迹聊示五情同。良哉既深留帝念，沃化方有赞天聪。
七夕赋咏成篇,隋,许敬宗,古风,一年抱怨嗟长别，七夕含态始言归。飘飘罗袜光天步，灼灼新妆鉴月辉。情催巧笑开星靥，不惜呈露解云衣。所叹却随更漏尽，掩泣还弄昨宵机。
四言奉陪皇太子释奠诗一首应令 其一 ,隋,许敬宗,四言诗,天钧初播，流形硉分。应图作极，执契为君。经邦测景，命秩颁云。功弘海谧，□洽风熏。
四言奉陪皇太子释奠诗一首应令 其二 ,隋,许敬宗,四言诗,皇灵拓统，帝宅遐光。驰威日域，浃化乾纲。网罗千代，并吞百王。祯凝国太，庆袭元良。
四言奉陪皇太子释奠诗一首应令 其三 ,隋,许敬宗,四言诗,天庭朗玉，睿掌晖珠。问安昏定，奉礼晨趋。照宣离景，几亚神抠。承纶太极，肄业鸿都。
四言奉陪皇太子释奠诗一首应令 其四 ,隋,许敬宗,四言诗,尊师上德，齿学崇年。登歌畅美，啐爵思虔。雩童鼓箧，硕老重筵。辞雕辩囿，矢激言泉。
四言奉陪皇太子释奠诗一首应令 其五 ,隋,许敬宗,四言诗,初芳候律，新𠯴谐音。罄喧浮泗，弦静淄林。圭□炫目，璧水澄心。蕊飘蹊霭，叶满帷深。
四言奉陪皇太子释奠诗一首应令 其六 ,隋,许敬宗,四言诗,缛礼光备，文思可纪。日驷轮斜，云门祝止。景福垂裕，受厘延祉。严训一尊，澄湮万汜。
四言曲池酺饮座铭,隋,许敬宗,四言诗,日月扬彩，爟烽撤候。赐饮平郊，列筵春岫。露鲜芳薄，影华清溜。倒载言旋，骊歌贰奏。
空中歌三首 其一 ,隋,葛玄,古风,真人昔遗教，悯念孤痴子。嬖邪不信道，祸乱由斯起。身随朝露晞，悔恨何有己。罪大不可掩，流毒将谁理。冥冥未出期，劫尽方当止。转轮贫贱家，仍复为役使。四体或不完，蹩躠行乞市。不知积罪报，怨天神不恃。大道常无为，弘之由善始。吾今获轻举，修行立功尔。三界尽稽首，从容紫宫里。停驾虚元中，人生若流水。临别属素翰，粗标灵妙纪。
空中歌三首 其二 ,隋,葛玄,古风,我今便升天，悯念诸儒英。大道体虚无，寂寂中有精。视之若冥昧，窈窈中昭明。莫言道虚诞，所患不至诚。奚不登名山，诵是洞真经。一讽而一咏，玄音彻太清。太上辉金容，众仙齐应声。十方散香花，燔烟旃檀馨。皇娥奏九韶，鸾凤谐和鸣。龙驾翳空迎，华盖曜查冥。翛闲劫仞台，帝释欻降庭。八王奉丹液，挹漱身腾轻。逍遥有无间，流朗绝形名。神童夹侍侧，自然朝万灵。飘飘八景舆，游衍白玉京。七祖升福堂，先亡悉超生。王侯能笃信，必为天下贞。大人体至德，一切蒙其成。
空中歌三首 其三 ,隋,葛玄,古风,散诞游山水，吐纳灵和津。炼气同希夷，静咏道德篇。至心宗玄一，冥感今乃宣。飞驾御九龙，飘飘乘紫烟。华景曜空衢，红云拥帝前。暂迂蓬莱宫，倏忽已宾天。伟伟众真会，渺渺凌重玄。体固无终劫，金颜随日鲜。欢乐太上境，悲念一切人。谁能离死坏，结是冥中缘。悠悠成至道，无有入无问。微妙良难测，智者谓我贤。若能弘众妙，轻举升神仙。
遗源雄诗,隋,贺若弼,古风,交河骠骑幕，合浦伏波营。勿使麒麟上，无我二人名。
别三辅诸僧,隋,道会,五言绝句,去住俱为客，分悲损性情。共作无期别，谁能访死生。
宴秦孝王于并州作诗,隋,杨坚,四言诗,红颜讵几，玉貌须臾。一朝花落，白发难除。明年后岁，谁有谁无。
出塞二首 其一 ,隋,杨素,古风,漠南胡未空，汉将复临戎。飞狐出塞北，碣石指辽东。冠军临瀚海，长平翼大风。云横虎落阵，气抱龙城虹。横行万里外，胡运百年穷。兵寝星芒落，战解月轮空。严刁息夜斗，辛角罢鸣弓。北风嘶朔马，胡霜切塞鸿。休明大道暨，幽荒日用同。方就长安邸，来谒建章宫。
出塞二首 其二 ,隋,杨素,古风,汉虏未和亲，忧国不忧身。握手河梁上，穷涯北海滨。据鞍独怀古，慷慨感良臣。历览多旧迹，风日惨愁人。荒塞空千里，孤城绝四邻。树寒偏易古，草衰恒不春。交河明月夜，阴山苦雾辰。雁飞南入汉，水流西咽秦。风霜久行役，河朔备艰辛。薄暮边声起，空飞胡骑尘。
山斋独坐赠薛内史诗二首 其一 ,隋,杨素,古风,居山四望阻，风云竟朝夕。深溪横古树，空岩卧幽石。日出远岫明，鸟散空林寂。兰庭动幽气，竹室生虚白。落花入户飞，细草当阶积。桂酒徒盈樽，故人不在席。日暮山之幽，临风望羽客。
山斋独坐赠薛内史诗二首 其二 ,隋,杨素,古风,岩壑澄清景，景清岩壑深。白云飞暮色，绿水激清音。涧户散馀彩，山窗凝宿阴。花草共萦映，树石相陵临。独坐对陈榻，无客有鸣琴。寂寂幽山里，谁知无闷心。
赠薛内史诗,隋,杨素,古风,耿耿不能寐，京洛久离群。横琴还独坐，停杯遂待君。待君春草歇，独坐秋风发。朝朝唯落花，夜夜空明月。明月徒流光，落花空自芳。别离望南浦，相思在汉阳。汉阳隔陇吟，南浦达桂林。山川虽未远，无由得寄音。
赠薛播州诗 其一 ,隋,杨素,古风,在昔天地闭，品物属屯蒙。和平替王道，哀怨结人风。麟伤世已季，龙战道将穷。乱海飞群水，贯日引长虹。干戈异革命，揖让非至公。
赠薛播州诗 其二 ,隋,杨素,古风,两河定宝鼎，八水域神州。函关绝无路，京洛化为丘。漳滏尔连沼，泾渭余别流。生郊满戎马，涉路起风牛。班荆疑莫遇，赠缟竟无由。
赠薛播州诗 其三 ,隋,杨素,古风,五纬连珠聚，千载浊河清。金亡潜虎质，闰尽自蛙声。圣期伊旦暮，天禄启炎精。雾生三日重，星飞五老轻。禋宗答上帝，改物创群生。
赠薛播州诗 其四 ,隋,杨素,古风,道昏虽已朗，政故犹未新。刳舟洹水济，结网大川滨。出游迎钓叟，入梦访幽人。植林离各树，开荣岂异春。相逢一时泰，共幸百年身。
赠薛播州诗 其五 ,隋,杨素,古风,有帛贲丘园，生刍自幽谷。尘芳金马路，澜清凤池澳。零露既垂光，清风复流穆。倾盖如旧知，弹冠岂新沭。利心金各断，芬言兰共馥。
赠薛播州诗 其六 ,隋,杨素,古风,自余历端揆，缉熙恧时彦。及尔陪帷幄，出纳先天眷。高调发清音，缛藻流馀绚。或如彼金玉，岁暮无凋变。余松待尔心，尔筠留我箭。
赠薛播州诗 其七 ,隋,杨素,古风,荏苒积岁时，契阔同游处。阊阖既趋朝，承明还宴语。上林陪羽猎，甘泉侍清曙。迎风含暑气，飞雨凄寒序。相顾惜光阴，留情共延伫。
赠薛播州诗 其八 ,隋,杨素,古风,滔滔彼江汉，实为南国纪。作牧求明德，若人应斯美。高卧未褰帷，飞声已千里。还望白云天，日暮秋风起。岘山君傥游，泪落应无已。
赠薛播州诗 其九 ,隋,杨素,古风,汉阴政已成，岭表人犹蠹。弹冠比方新，还珠总如故。楚人结去思，越俗歌来暮。阳乌尚归飞，别鹤还回顾。君见南枝巢，应思北风路。
赠薛播州诗 其十 ,隋,杨素,古风,北风吹故林，秋声不可听。雁飞穷海寒，鹤唳霜皋净。含毫心未传，闻音路犹夐。唯有孤城月，徘徊独临映。吊影余自怜，安知我疲病。
赠薛播州诗 其十一 ,隋,杨素,古风,养病愿归闲，居荣在知足。栖迟茂陵下，优游沧海曲。古人情可见，今人遵路躅。荒居接野穷，心物俱非俗。桂树芳丛生，山幽竟何欲。
赠薛播州诗 其十二 ,隋,杨素,古风,所欲栖一枝，禀分丰诸已。园树避鸣蝉，山梁过雌雉。野阴冒丛灌，幽气含兰芷。悲哉暮秋别，春草复萋矣。鸣琴久不闻，属听空流水。
赠薛播州诗 其十三 ,隋,杨素,古风,秋水鱼游日，春树鸟鸣时。濠梁暮共往，幽谷有相思。千里悲无驾，一见杳难期。山河散琼蕊，庭树下丹滋。物华不相待，迟暮有馀悲。
赠薛播州诗 其十四 ,隋,杨素,古风,衔悲向南浦，寒色黯沈沈。风起洞庭险，烟生云梦深。独飞时慕侣，寡和乍孤音。木落悲时暮，时暮感离心。离心多苦调，讵假雍门琴。
行经汉高陵诗,隋,杨素,句,芳春无献果，明月不游衣。
迷楼闻宫人歌作,隋,杨广,七言绝句,宫木阴浓燕子飞，兴衰自古漫成悲。他日迷楼更好景，宫中吐艳变红辉。
饮马长城窟行,隋,杨广,古风,肃肃秋风起，悠悠行万里。万里何所行，横漠筑长城。岂台小子智，先圣之所营。树兹万世策，安此忆兆生。讵敢惮焦思，高枕于上京。北河秉武节，千里卷戎旌。山川互出没，原野穷超忽。摐金止行阵，鸣鼓兴士卒。千乘万骑动，饮马长城窟。秋昏塞外云，雾暗关山月。缘岩驿马上，乘空烽火发。借问长城候，单于入朝谒。浊气静天山，晨光照高阙。释兵仍振旅，要荒事方举。饮至告言旋，功归清庙前。
步虚词二首 其一 ,隋,杨广,古风,洞府凝玄液，灵山体自然。俯临沧海岛，回出大罗天。八行分宝树，十丈散芳莲。悬居烛日月，天步役风烟。蹑记书金简，乘空诵玉篇。冠法二仪立，佩带五星连。琼轩觯甘露，瑜井挹膏泉。南巢息云马，东海戏桑田。回旗游八极，飞轮入九玄。高蹈虚无外，天地乃齐年。
步虚词二首 其二 ,隋,杨广,古风,总辔行无极，相推凌太虚。翠霞承凤辇，碧雾翼龙舆。轻举金台上，高会玉林墟。朝游度圆海，夕宴下方诸。
春江花月夜二首 其一 ,隋,杨广,古风,暮江平不动，春花满正开。流波将月去，潮水带星来。
春江花月夜二首 其二 ,隋,杨广,古风,夜露含花气，春潭瀁月晖。汉水逢游女，湘川值两妃。
锦石捣流黄二首 其一 ,隋,杨广,古风,汉使出燕然，愁闺夜不眠。易制残灯下，鸣砧秋月前。
锦石捣流黄二首 其二 ,隋,杨广,古风,今夜长城下，云昏月应暗。谁见倡楼前，心悲不成惨。
喜春游歌二首 其一 ,隋,杨广,古风,禁苑百花新，佳期游上春。轻身赵皇后，歌曲李夫人。
喜春游歌二首 其二 ,隋,杨广,古风,步缓知无力，脸曼动馀娇。锦袖淮南舞，宝袜楚宫腰。
杨叛儿曲,隋,杨广,古风,青春上阳月，结伴戏京华。龙媒玉珂马，凤轸绣香车。水映临桥树，风吹夹路花。日昏欢宴罢，相将归狭斜。
江都宫乐歌,隋,杨广,古风,扬州旧处可淹留，台榭高明复好游。风亭芳树迎早夏，长皋麦陇送馀秋。渌潭桂楫浮青雀，果下金鞍跃紫骝。绿觞素蚁流霞饮，长袖清歌乐戏州。
江陵女歌,隋,杨广,古风,雨从天上落，水从桥下流。拾得娘裙带，同心结两头。
泛龙舟,隋,杨广,古风,舳舻千里泛归舟，言旋旧镇下扬州。借问扬州在何处，淮南江北海西头。六辔聊停御百丈，暂罢开山歌棹讴。讵似江东掌间地，独自称言鉴里游。
四时白纻歌二首 其一 东宫春,隋,杨广,古风,洛阳城边朝日晖，天渊池前春燕归。含露桃花开未飞，临风杨柳自依依。小苑花红洛水绿，清歌宛转繁弦促。长袖逶迤动珠玉，千年万岁阳春曲。
四时白纻歌二首 其二 江都夏,隋,杨广,古风,黄梅雨细麦秋轻，枫叶萧萧江水平。飞楼绮观轩若惊，花簟罗帏当夜清。菱潭落日双凫舫，绿水红妆两摇渌。还似扶桑碧海上，谁肯空歌采莲唱。
凤艒歌,隋,杨广,古风,三月三日向红头，正见鲤鱼波上游。意欲垂钩往撩取，恐是蛟龙还复休。
冬至乾阳殿受朝诗,隋,杨广,古风,北陆玄冬盛，南至晷漏长。端拱朝万国，守文继百王。至德惭日用，治道愧时康。新邑建嵩岳，双阙临洛阳。圭景正八表，道路均四方。碧空霜华净，朱庭皎日光。缨佩既济济，钟鼓何锽锽。文戟翊高殿，采眊分修廊。元首乏明哲，股肱贵惟良。舟楫行有寄，庶此王化昌。
云中受突厥主朝宴席赋诗,隋,杨广,古风,鹿塞鸿旗驻，龙庭翠辇回。毡帷望风举，穹庐向日开。呼韩顿颡至，屠耆接踵来。索辫擎膻肉，韦鞲献酒杯。如何汉天子，空上单于台。
宴东堂诗,隋,杨广,古风,雨罢春光润，日落暝霞晖。海榴舒欲尽，山樱开未飞。清音出歌扇，浮香飘舞衣。翠帐全临户，金屏半隐扉。风花意无极，芳树晓禽归。
赐史祥诗,隋,杨广,古风,伯煚朝继重，夏侯亲遇深。贵耳唯闻古，贱目讵知今。早𢶏劲草质，久有背淮心。扫逆黎山外，振旅河之阴。功已书王府，留情太仆箴。
赐牛弘诗,隋,杨广,古风,晋家山吏部，魏代卢尚书。莫言先哲异，奇才并佐予。学行敦时俗，道素乃冲虚。纳言云阁上，礼仪皇运初。彝伦欣有叙，垂拱事端居。
赐诸葛颖,隋,杨广,古风,参翰长洲苑，侍讲肃成门。名理穷研核，英华恣讨论。实录资平允，传芳导后昆。
早渡淮诗,隋,杨广,古风,平淮既淼淼，晓雾复霏霏。淮甸未分色，泱漭共晨晖。晴霞转孤屿，锦帆出长圻。潮鱼时跃浪，沙禽鸣欲飞。会待高秋晚，愁因逝水归。
临渭源诗,隋,杨广,古风,西征乃届此，山路亦悠悠。地干纪灵异，同穴吐洪流。滥觞何足拟，浮槎难可俦。惊波鸣涧石，澄岸泻岩楼。滔滔下狄县，淼淼肆神州。长林啸白兽，云径想青牛。风归花叶散，日举烟雾收。直为求人隐，非穷辙迹游。
还京师诗,隋,杨广,古风,东都礼仪举，西京冠盖归。是月春之季，花柳相依依。云跸清驰道，雕辇御晨晖。嘹亮铙笳奏，葳蕤旌旆飞。后乘趋文雅，前驱厉武威。
舍舟登陆示慧日道场玉清玄坛德众诗,隋,杨广,古风,天净宿云卷，日举长川旦。飒洒林花落，逶迤风柳散。孤鹤近追群，啼莺远相唤。莲舟水处尽，画轮途始半。江浐各自遥，东西并兴叹。已熏禅慧力，复藉金丹捍。有异三川游，曾非四门观。于焉履妙道，超然登彼岸。
谒方山灵岩寺诗,隋,杨广,古风,梵宫既隐隐，灵岫亦沈沈。平郊送晚日，高峰落远阴。回幡飞曙岭，疏钟响昼林。蝉鸣秋气近，泉吐石溪深。抗迹禅枝地，发念菩提心。
月夜观星诗,隋,杨广,古风,团团素月净，翛翛夕景清。谷泉惊暗石，松风动夜声。披衣出荆户，蹑履步山楹。欣睹明党亮，喜见泰阶平。觜参犹可识，牛女尚分明。更移斗柄转，夜久天河横。徘徊不能寐，参差几种情。
季秋观海诗,隋,杨广,古风,孟轲叙游圣，枚乘说愈疾。逖听乃前闻，临深验兹日。浮天迥无岸，含灵固非一。委输百谷归，朝宗万川溢。分城碧雾晴，连洲彩云密。欣同夫子观，深愧玄虚笔。
望海诗,隋,杨广,古风,碧海虽欣瞩，金台空有闻。远水翻如岸，遥山倒似云。断涛还共合，连浪或时分。驯鸥旧可狎，卉木足为群。方知小姑射，谁复语临汾。
咏鹰诗,隋,杨广,古风,迁朔欲之衡，忽投罻罗里。既以羁华绊，仍持献君子。青骹固绝俦，素羽诚难拟。深目表兹称，阔臆斯为美。惊兽不及奔，猜禽无暇起。虽蒙鞲上荣，无复凌云志。
献岁燕宫臣诗,隋,杨广,古风,三元建上京，六佾宴吴城。朱庭容卫肃，青天春气明。朝光动剑彩，长阶分佩声。酒阑钟磬息，欣观礼乐成。
正月十五日于通衢建灯夜升南楼诗,隋,杨广,古风,法轮天上转，梵声天上来。灯树千光照，花焰七枝开。月影凝流水，春风含夜梅。幡动黄金地，钟发琉璃台。
晚春诗,隋,杨广,古风,洛阳春稍晚，四望满春晖。杨叶行将暗，桃花落未稀。窥檐燕争人，穿林鸟乱飞。唯当关塞者，溽露方沾衣。
悲秋诗,隋,杨广,古风,故年秋始去，今年秋复来。露浓山气冷，风急蝉声哀。鸟击初移树，鱼寒欲隐苔。断雾时通日，残云尚作雷。
冬夜诗,隋,杨广,古风,不觉岁将尽，已复入长安。月影含冰冻，风声凄夜寒。江海波涛壮，崤潼坂险难。无因寄飞翼，徒欲动和銮。
夏日临江诗,隋,杨广,古风,夏潭荫修竹，高岸坐长枫。日落沧江静，云散远山空。鹭飞林外白，莲开水上红。逍遥有馀兴，怅望情不终。
北乡古松树诗,隋,杨广,古风,古松惟一树，森竦讵成林。独留麈尾影，犹横偃盖阴。云来聚云色，风度杂风音。孤生小庭里，尚表岁寒心。
幸江都作诗,隋,杨广,古风,求归不得去，真成遭个春。鸟声争劝酒，梅花笑杀人。
诗,隋,杨广,古风,寒雅飞数点，流水绕孤村。斜阳欲落处，一望黯消魂。
效刘孝绰忆诗二首 其一 忆睡时,隋,杨广,古风,待来刚不来。卸妆仍索伴，解佩更相催。博山思结梦，沈水未成灰。
效刘孝绰忆诗二首 其二 忆起时,隋,杨广,古风,投签初报晓。被匿香黛残，枕隐金钗袅。笑动上林中，除却司晨鸟。
望江南 其一 ,隋,杨广,词,湖上月，偏照列仙家。水浸寒光铺枕簟，浪搅晴影走金蛇。偏称泛灵槎。光景好，轻彩望中斜。清露冷侵银兔影，西风吹落桂枝花。开宴思无涯。
望江南 其二 ,隋,杨广,词,湖上柳，烟里不胜垂。宿雾洗开明媚眼，东风摇弄好腰肢。烟雨更相宜。环曲岸，阴覆画桥低。线拂行人春晚后，絮飞晴雪暖风时。幽意更依依。
望江南 其三 ,隋,杨广,词,湖上雪，风急堕还多。轻片有时敲竹户，素华无韵入澄波。望外玉相磨。湖水远，天地色同和。仰面莫思梁苑赋，朝来且听玉人歌。不醉拟如何。
望江南 其四 ,隋,杨广,词,湖上草，碧翠浪通津。脩带不为歌舞缓，浓铺堪作醉人茵。无意衬香衾。晴霁后，颜色一般新。游子不归生满地，佳人远意寄青春。留咏卒难伸。
望江南 其五 ,隋,杨广,词,湖上花，天水浸灵芽。浅蕊水边匀玉粉，浓苞天外剪明霞。只在列仙家。开烂熳，插鬓若相遮。水殿春寒幽冷艳，玉轩晴照暖添华。清赏思何赊。
望江南 其六 ,隋,杨广,词,湖上女，精选正轻盈。犹恨乍离金殿侣，相将尽是采莲人。清唱谩频频。轩内好，嬉戏下龙津。玉管朱弦闻尽夜，踏青斗草事青春。玉辇从群真。
望江南 其七 ,隋,杨广,词,湖上酒，终日助清欢。檀板轻声银甲缓，醅浮香米玉蛆寒。醉眼暗相看。春殿晚，仙艳奉杯盘。湖上风光真可爱，醉乡天地就中宽。帝主正清安。
望江南 其八 ,隋,杨广,词,湖上水，流绕禁园中。映日暖摇清翠动，落花香暖众纹红。蘋末起清风。閒纵目，鱼跃小莲东。泛泛轻摇兰棹稳，沈沈寒影上仙宫。远意更重重。
白马篇,隋,杨广,乐府曲辞,白马金贝装，横行辽水傍。问是谁家子，宿卫羽林郎。文犀六属铠，宝剑七星光。山虚弓响彻，地迥角声长。宛河推勇气，陇蜀擅威强。轮台受降虏，高阙剪名王。射熊入飞观，校猎下长杨。英名欺卫霍，智策蔑平良。岛夷时失礼，卉服犯边疆。徵兵集蓟北，轻骑出渔阳。进军随日晕，挑战逐星芒。阵移龙势动，营开虎翼张。冲冠入死地，攘臂越金汤。尘飞战鼓急，风交征旆扬。转斗平华地，追奔扫大方。本持身许国，况复武功彰。会令千载后，流誉满旗常。
纪辽东二首 其一 ,隋,杨广,乐府曲辞,辽东海北剪长鲸。风云万里清。方当销锋散马牛。旋师宴镐京。前歌后舞振军威。饮至解戎衣。判不徒行万里去。空道五原归。
纪辽东二首 其二 ,隋,杨广,乐府曲辞,秉旄伏节定辽东。俘馘变夷风。清歌凯捷九都水。归宴雒阳宫。策功行赏不淹留。全军藉智谋。讵似南宫复道上。先封雍齿侯。
初秋夜坐应诏,隋,杨师道,五言律诗,玉琯凉初应，金壶夜渐阑。沧池流稍洁，仙掌露方漙。雁声风处断，树影月中寒。爽气长空净，高吟觉思宽。
赋终南山用风字韵应诏,隋,杨师道,五言律诗,眷言怀隐逸，辍驾践幽丛。白云飞夏雨，碧岭横春虹。草绿长杨路，花疏五柞宫。登临日将晚，兰桂起香风。
咏饮马应诏,隋,杨师道,五言律诗,清晨控龙马，弄影出花林。躞蹀依春涧，联翩度碧浔。苔流染丝络，水洁写雕簪。一御瑶池驾，讵忆长城阴。
初宵看婚,隋,杨师道,五言律诗,洛城花烛动，戚里画新蛾。隐扇羞应惯，含情愁已多。轻啼湿红粉，微睇转横波。更笑巫山曲，空传暮雨过。
五言早秋仪鸾殿侍宴应诏,隋,杨师道,五言律诗,秋气洒云景，高弦韵早风。雕梁尚飞燕，洛浦未惊鸿。水泛芙蕖影，桥临芳桂丛。称觞奉高兴，长愿比华嵩。
奉和咏弓,隋,杨师道,五言绝句,霜重麟胶劲，风高月影圆。乌飞随帝辇，雁落逐鸣弦。
咏砚,隋,杨师道,五言绝句,圆池类璧水，轻翰染烟华。将军欲定远，见弃不应赊。
奉和正日临朝应诏,隋,杨师道,五言绝句,皇猷被寰宇，端扆属元辰。九重丽天邑，千门临上春。
咏舞,隋,杨师道,五言绝句,二八如回雪，三春类早花。分行向烛转，一种逐风斜。
陇头水,隋,杨师道,五言排律,陇头秋月明，陇水带关城。笳添离别曲，风送断肠声。映雪峰犹暗，乘冰马屡惊。雾中寒雁至，沙上转蓬轻。天山传羽檄，汉地急徵兵。阵开都护道，剑聚伏波营。于兹觉无渡，方共濯胡缨。
应诏咏巢乌,隋,杨师道,五言排律,桂树春晖满，巢乌刷羽仪。朝飞丽城上，夜宿碧林陲。背风藏密叶，向日逐疏枝。仰德还能哺，依仁遂可窥。惊鸣雕辇侧，王吉自相知。
奉和夏日晚景应诏,隋,杨师道,五言排律,辇路夹垂杨，离宫通建章。日落横峰影，云归起夕凉。雕轩动流吹，羽盖息回塘。薙草生还绿，残花落尚香。青岩类姑射，碧涧似汾阳。幸属无为日，欢娱尚未央。
奉和圣制春日望海,隋,杨师道,五言排律,春山临渤海，征旅辍晨装。回瞰卢龙塞，斜瞻肃慎乡。洪波回地轴，孤屿映云光。落日惊涛上，浮天骇浪长。仙台隐螭驾，水府汎鼋梁。碣石朝烟灭，之罘归雁翔。北巡非汉后，东幸异秦皇。搴旗羽林客，跋距少年场。龙击驱辽水，鹏飞出带方。将举青丘缴，安访白霓裳。
春朝闲步,隋,杨师道,五言排律,休沐乘闲豫，清晨步北林。池塘藉芳草，兰芷袭幽衿。雾中分晓日，花里弄春禽。野径香恒满，山阶笋屡侵。何须命轻盖，桃李自成阴。
还山宅,隋,杨师道,五言排律,暮春还旧岭，徙倚玩年华。芳草无行径，空山正落花。垂藤扫幽石，卧柳碍浮槎。鸟散茅檐静，云披涧户斜。依然此泉路，犹是昔烟霞。评注（点击查看或隐藏评注）
五言奉和行经破薛举战地应诏,隋,杨师道,五言排律,凤纪初膺箓，龙颜昔在田。鸣祠凭陇嶂，召雨窃泾川。受律威丹浦，扬兵震阪泉。止戈基此地，握契硉斯年。六辔乘秋景，三驱被广㙻。凝笳入晓啭，析羽杂风悬。塞云衔落日，关城带断烟。回舆登故垒，驻跸想荒阡。岁月方悠夐，神功逾赫然。微臣愿奉职，导礼翠华前。
中书寓直咏雨简褚起居上官学士,隋,杨师道,古风,云暗苍龙阙，沈沈殊未开。窗临凤凰沼，飒飒雨声来。电影入飞阁，风威凌吹台。长檐响奔溜，清簟肃浮埃。早荷叶稍没，新篁枝半摧。兹晨怅多绪，怀友自难裁。况复重城内，日暮独裴回。玉阶良史笔，金马掞天才。高甍通散骑，复道驾蓬莱。思君赠桃李，于此冀琼瑰。
阙题,隋,杨师道,古风,汉家伊洛九重城，御路浮桥万里平。桂户雕梁连绮翼，虹梁绣柱映丹楹。朝光欲动千门曙，丽日初照百花明。燕赵蛾眉旧倾国，楚宫腰细本传名。二月桑津期结伴，三春淇水逐关情。兰丛有意飞双蝶，柳叶无趣隐啼莺。扇里细妆将夜并，风前独舞共花荣。两鬟百万谁论价，一笑千金判是轻。不为披图来侍寝，非因主第奉身迎。羊车讵畏青门闭，兔月今宵照后庭。
侍宴赋得起坐弹鸣琴二首 其二 ,隋,杨师道,古风,北林鹊夜飞，南轩月初进。调弦发清徵，荡心祛褊吝。变作离鸿声，还入思归引。长叹未终极，秋风飘素鬓。
咏琴,隋,杨师道,古风,久擅龙门质，孤竦峄阳名。齐娥初发弄，赵女正调声。嘉客勿遽反，繁弦曲未成。
咏笙,隋,杨师道,古风,短长插凤翼，洪细摹鸾音。能令楚妃叹，复使荆王吟。切切孤竹管，来应云和琴。
咏马,隋,杨师道,古风,宝马权奇出未央，雕鞍照曜紫金装。春草初生驰上苑，秋风欲动戏长杨。鸣珂屡度章台侧，细蹀经向濯龙傍。徒令汉将连年去，宛城今已献名王。
采莲子,隋,杨师道,词,采莲江浦觅同心，日暮风生江水深。莫言花重船应没，自解凌波不畏沈。
中妇织流黄,隋,虞世南,五言律诗,寒闺织素锦，含怨敛双蛾。综新交缕涩，经脆断丝多。衣香逐举袖，钏动应鸣梭。还恐裁缝罢，无信达交河。
奉和咏日午,隋,虞世南,五言律诗,高天净秋色，长汉转曦车。玉树阴初正，桐圭影未斜。翠盖飞圆彩，明镜发轻花。再中良表瑞，共仰璧晖赊。
发营逢雨应诏,隋,虞世南,五言律诗,豫游欣胜地，皇泽乃先天。油云阴御道，膏雨润公田。陇麦沾逾翠，山花湿更然。稼穑良所重，方复悦丰年。
赋得临池竹应制,隋,虞世南,五言律诗,葱翠梢云质，垂彩映清池。波泛含风影，流摇防露枝。龙鳞漾嶰谷，凤翅拂涟漪。欲识凌冬性，唯有岁寒知。
侍宴应诏赋韵得前字,隋,虞世南,五言律诗,芬芳禁林晚，容与桂丹前。横空一鸟度，照水百花然。绿野明斜日，青山澹晚烟。滥陪终宴赏，握管类窥天。评注（点击查看或隐藏评注）
侍宴归雁堂,隋,虞世南,五言律诗,歌堂面渌水，舞馆接金塘。竹开霜后翠，梅动雪前香。凫归初命侣，雁起欲分行。刷羽同栖集，怀恩愧稻粱。
凌晨早朝,隋,虞世南,五言律诗,万瓦宵光曙，重檐夕雾收。玉花停夜烛，金壶送晓筹。日晖青琐殿，霞生结绮楼。重门应启路，通籍引王侯。
奉和献岁宴宫臣,隋,虞世南,五言律诗,履端初起节，长苑命高筵。肆夏喧金奏，重润响朱弦。春光催柳色，日彩泛槐烟。微臣同滥吹，谬得仰钧天。
奉和出颍至淮应令,隋,虞世南,五言律诗,良晨喜利涉，解缆入淮浔。寒流泛鹢首，霜吹响哀吟。潜鳞波里跃，水鸟浪前沈。邗沟非复远，怅望悦宸襟。
奉和咏风应魏王教,隋,虞世南,五言绝句,逐舞飘轻袖，传歌共绕梁。动枝生乱影，吹花送远香。
初晴应教,隋,虞世南,五言绝句,初日明燕馆，新溜满梁池。归云半入岭，残滴尚悬枝。
春夜,隋,虞世南,五言绝句,春苑月裴回，竹堂侵夜开。惊鸟排林度，风花隔水来。
咏舞,隋,虞世南,五言绝句,繁弦奏渌水，长袖转回鸾。一双俱应节，还似镜中看。
咏萤,隋,虞世南,五言绝句,的历流光小，飘飖弱翅轻。恐畏无人识，独自暗中明。评注（点击查看或隐藏评注）
蝉,隋,虞世南,五言绝句,垂緌饮清露，流响出疏桐。居高声自远，非是藉秋风。评注（点击查看或隐藏评注）
应诏嘲司花女,隋,虞世南,七言绝句,学画鸦黄半未成，垂肩亸袖太憨生。缘憨却得君王惜，长把花枝傍辇行。评注（点击查看或隐藏评注）
怨歌行,隋,虞世南,五言排律,紫殿秋风冷，雕甍落日沈。裁纨悽断曲，织素别离心。掖庭羞改画，长门不惜金。宠移恩稍薄，情疏恨转深。香销翠羽帐，弦断凤皇琴。镜前红粉歇，阶上绿苔侵。谁言掩歌扇，翻作白头吟。
出塞,隋,虞世南,五言排律,上将三略远，元戎九命尊。缅怀古人节，思酬明主恩。山西多勇气，塞北有游魂。扬桴上陇坂，勒骑下平原。誓将绝沙漠，悠然去玉门。轻赍不遑舍，惊策骛戎轩。凛凛边风急，萧萧征马烦。雪暗天山道，冰塞交河源。雾烽黯无色，霜旗冻不翻。耿介倚长剑，日落风尘昏。
飞来双白鹤,隋,虞世南,五言排律,飞来双白鹤，奋翼远凌烟。俱栖集紫盖，一举背青田。飏影过伊洛，流声入管弦。鸣群倒景外，刷羽阆风前。映海疑浮雪，拂涧泻飞泉。燕雀宁知去，蜉蝣不识还。何言别俦侣，从此间山川。顾步已相失，裴回各自怜。危心犹警露，哀响讵闻天。无因振六翮，轻举复随仙。
奉和幽山雨后应令,隋,虞世南,五言排律,肃城邻上苑，黄山迩桂宫。雨歇连峰翠，烟开竟野通。排虚翔戏鸟，跨水落长虹。日下林全暗，云收岭半空。山泉鸣石涧，地籁响岩风。
赋得吴都,隋,虞世南,五言排律,画野通淮泗，星躔应斗牛。玉牒宏图表，黄旗美气浮。三分开霸业，万里宅神州。高台临茂苑，飞阁跨澄流。江涛如素盖，海气似朱楼。吴趋自有乐，还似镜中游。
赋得慎罚,隋,虞世南,五言排律,帝图光往册，上德表鸿名。道冠二仪始，风高三代英。乐和知化洽，讼息表刑清。罚轻犹在念，忽喜尚留情。明慎全无枉，哀矜在好生。五疵过亦察，二辟理弥精。幪巾示廉耻，嘉石务详平。每削繁苛性，常深恻隐诚。政宽思济猛，疑罪必从轻。于张惩不滥，陈郭宪无倾。刑措谅斯在，欢然仰颂声。
奉和月夜观星应令,隋,虞世南,五言排律,早秋炎景暮，初弦月彩新。清风涤暑气，零露净嚣尘。薄雾销轻縠，鲜云卷夕鳞。休光灼前曜，瑞彩接重轮。缘情摛圣藻，并作命徐陈。宿草诚渝滥，吹嘘偶搢绅。天文岂易述，徒知仰北辰。
和銮舆顿戏下,隋,虞世南,五言排律,重轮依紫极，前耀奉丹霄。天经恋宸扆，帝命扈仙镳。乘星开鹤禁，带月下虹桥。银书含晓色，金辂转晨飙。雾澈轩营近，尘暗苑城遥。莲花分秀萼，竹箭下惊潮。抚己惭龙干，承恩集凤条。瑶山盛风乐，抽简荐徒谣。
奉和至寿春应令,隋,虞世南,五言排律,瑶山盛风乐，南巡务逸游。如何事巡抚，民瘼谅斯求。文鹤扬轻盖，苍龙饰桂舟。泛沫萦沙屿，寒澌拥急流。路指八仙馆，途经百尺楼。眷言昔游践，回驾且淹留。后车喧凤吹，前旌映綵旒。龙骖驻六马，飞阁上三休。调谐金石奏，欢洽羽觞浮。天文徒可仰，何以厕琳球。
奉和幸江都应诏,隋,虞世南,五言排律,南国行周化，稽山秘夏图。百王岂殊轨，千载协前谟。肆觐遵时豫，顺动悦来苏。安流进玉轴，戒道翼金吾。龙旂焕辰象，凤吹溢川涂。封唐昔敷锡，分陕被荆吴。沐道咸知让，慕义久成都。冬律初飞管，阳鸟正衔芦。严飙肃林薄，暧景澹江湖。鸿私浃幽远，厚泽润凋枯。虞琴起歌咏，汉筑动巴歈。多幸沾行苇，无庸类散樗。
从军行二首 其一 ,隋,虞世南,古风,涂山烽候惊，弭节度龙城。冀马楼兰将，燕犀上谷兵。剑寒花不落，弓晓月逾明。凛凛严霜节，冰壮黄河绝。蔽日卷征蓬，浮天散飞雪。全兵值月满，精骑乘胶折。结发早驱驰，辛苦事旌麾。马冻重关冷，轮摧九折危。独有西山将，年年属数奇。评注（点击查看或隐藏评注）
从军行二首 其二 ,隋,虞世南,古风,烽火发金微，连营出武威。孤城塞云起，绝阵虏尘飞。侠客吸龙剑，恶少缦胡衣。朝摩骨都垒，夜解谷蠡围。萧关远无极，蒲海广难依。沙磴离旌断，晴川候马归。交河梁已毕，燕山旆欲挥。方知万里相，侯服见光辉。
相和歌辞 饮马长城窟行,隋,虞世南,乐府曲辞,驰马渡河干，流深马渡难。前逢锦车使，都护在楼兰。轻骑犹衔勒，疑兵尚解鞍。温池下绝涧，栈道接危峦。拓地勋未赏，亡城律讵宽。有月关犹暗，经春陇尚寒。云昏无复影，冰合不闻湍。怀君不可遇，聊持报一餐。
相和歌辞 门有车马客行,隋,虞世南,乐府曲辞,财雄重交结，戚里擅豪华。曲台临上路，高门抵狭斜。赭汗千金马，绣毂五香车。白鹤随飞盖，朱鹭入鸣笳。夏莲开剑水，春桃发露花。轻裙染回雪，浮蚁泛流霞。高谈辨飞兔，摛藻握灵蛇。逢恩借羽翼，失路委泥沙。暧暧风烟晚，路长归骑远。日斜青琐第，尘飞金谷苑。危弦促柱奏巴渝，遗簪堕珥解罗襦。如何守直道，翻使谷名愚。
杂曲歌辞 结客少年场行,隋,虞世南,乐府曲辞,韩魏多奇节，倜傥遗名利。共矜然诺心，各负纵横志。结友一言重，相思千里至。绿沈明月弦，金络浮云辔。吹箫入吴市，击筑游燕肆。寻源博望侯，结客远相求。少年重一顾，长驱背陇头。燄燄霜戈动，耿耿剑虹浮。天山冬夏雪，交河南北流。云起龙沙暗，木落雁行秋。轻生徇知己，非是为身谋。评注（点击查看或隐藏评注）
于婺州被囚诗,隋,虞绰,古风,穷达虽有命，逋逃诚负累。背恩已偷生，临危未能死。得罪既不测，中心怅无已。厚颜羞朋友，囚心愧妻子。圣日始东扶，徂年迫西汜。方违盛明代，永向幽泉里。况当此春节，物候惊田里。桃蹊日影乱，柳径秋风起。动植皆顺性，嗟余独沦耻。投笔不重陈，此情寄知己。
出塞,隋,虞世基,古风,穷秋塞草腓，塞外胡尘飞。徵兵广武至，候骑阴山归。庙堂千里策，将军百战威。辕门临玉帐，大旆指金微。摧朽无勍敌，应变有先机。衔枚压晓阵，卷甲解朝围。瀚海波澜静，王庭氛雾晞。鼓鼙严朔气，原野曀寒晖。勋庸震边服，歌吹入京畿。待拜长平坂，鸣驺入礼闱。
四时白纻歌 长安秋,隋,虞世基,古风,露寒台前晓露清，昆明池水秋色明。摇环动佩出层城，鹍弦凤管奏新声。上林蒲桃合缥缈，甘泉奇树上葱青。玉人当歌理清曲，婕妤恩情断还续。
奉和幸江都应诏诗,隋,虞世基,古风,巡游光帝典，征吉乃先天。泽国翔宸驾，水府泛楼船。七萃萦长薄，三翼亘通川。夙兴大昕始，求衣昧旦前。澄澜浮晓色，遥林卷宿烟。晨霞稍含景，落月渐亏弦。回塘响歌吹，极浦望旌旃。方陪觐东后，登封禅肃然。
汴水早发应令诗,隋,虞世基,古风,夏山朝万国，轩庭会百神。成功畴与让，盛德今为邻。区于属平一，庶类仰陶钧。銮跸临河济，裘冕肃柴禋。启行分七萃，备物象三辰。祈祈亘原隰，济济咸缙绅。阳谷升朝景，青丘发早春。兖衣敷帝则，分器叙彝伦。临淄成诵美，河间雅乐陈。薰风穆已被，茂实久愈新。
秋日赠王中舍诗,隋,虞世基,古风,秦关望吴苑，渭涘去江汶。天汉星躔绝，山川地角分。百年变朝市，千里异风云。双鸳难可赠，别鹤不相闻。忽值从游士，玳簪光素履。欢言悦郑郊，雪泣悲燕市。契阔论谈笑，殷勤访生死。思君在一方，无由同四美。尺素乃云披，投琼慰久离。云开缛锦散，霞照绿缇披。相思叹河广，相望阻天垂。赠言方杜若，握手代萱枝。伊昔风期早，金兰信为宝。去来金马门，留连斗鸡道。鹫岭访三禅，商山追四皓。胜地俱游息，披文递论讨。虚薄忝官联，乔木遂同迁。濯缨升博望，阔步入祟贤。高轩照流水，长剑耸秋莲。南风忽不竞，东海遂成田。喧喧狭斜路，隐隐平陵树。凤阙暧西临，星桥耿南注。五方多异俗，四海皆行路。士衡嗟苦辛，德琏伤流寓。巩洛重行行，寓目尽伤情。太行临北绛，函谷拒西京。雀书图久灭，龙文鼎遂轻。凌云馀构尽，濛汜曲池倾。徘徊殊未极，惆怅空云缨。伊川忽会面，留连展言宴。东西一背飞，翻然成异县。哀哉人道促，痛矣嗟埋玉。嵇生顾影琴，裴子飘风烛。摧兹激水意，顿此浮云足。弃置勿重陈，难终唯此曲。汉阳赵元淑，薛县雍门周。清文宁解病，妙曲反增愁。翳翳神逾伏，懔懔岁方遒。双崤飞暗雨，八水冻寒流。兰枯芳草歇，槐古忆前秋。江干不可望，徒此叹离忧。
在南接北使诗,隋,虞世基,古风,会玉二崤至，瑞节三秦归。林蝉疏欲尽，江雁断还飞。墙垣崇客馆，旌盖入王畿。共此敦封植，方欣荐纻衣。
奉和望海诗,隋,虞世基,古风,清跸临溟涨，巨海望滔滔。十洲云雾远，三山波浪高。长澜疑浴日，连岛类奔涛。神游藐姑射，睿藻冠风骚。徒然虽观海，何以效涓毫。
赋昆明池一物得织女石诗,隋,虞世基,古风,隔河图列宿，清汉象昭回。支机就鲸石，拂镜取池灰。船疑海槎渡，珠似客星来。所恨双蛾敛，逢秋遂不开。
赋得石诗,隋,虞世基,古风,蜀门郁遐阻，燕碣远参差。独标千丈峻，共起百重危。镜峰含月魄，盖岭逼云枝。徒然抱贞介，填海竟谁知。
衡阳王斋阁奏妓诗,隋,虞世基,古风,金沟低御道，玉管正吟风。拾翠天津上，回鸾鸟路中。镜前看月近，歌处觉尘空。今宵织女见，言是望仙宫。
奉和幸太原辇上作应诏诗,隋,虞世基,古风,唐巡光帝则，夏务穆宸仪。珠旗扬翼凤，玉兽俨丹螭。流吹和春鸟，交弄拂花枝。
初渡江诗,隋,虞世基,古风,敛策暂回首，掩涕望江滨。无复东南气，空随西北云。
零落桐诗,隋,虞世基,古风,零落三秋干，摧残百尺柯。空馀半心在，生意渐无多。
晚飞乌诗,隋,虞世基,古风,向日晚飞低，飞飞未得栖。当为归林远，恒长侵夜啼。
入关诗,隋,虞世基,古风,陇云低不散，黄河咽复流。关山多道里，相接几重愁。
赋得戏燕俱宿诗,隋,虞世基,古风,大厦初构与云齐，归燕双入正衡泥。欲绕歌梁向舞阁，偶为仙履往兰闺。千里争飞会难并，聊向吴宫比翼栖。
祭方丘乐章 顺和,隋,褚亮,五言律诗,万物资以化，交泰属升平。易从业惟简，得一道斯宁。具仪光玉帛，送舞变咸英。黍稷良非贵，明德信惟馨。
临高台,隋,褚亮,五言律诗,高台暂俯临，飞翼耸轻音。浮光随日度，漾影逐波深。回瞰周平野，开怀畅远襟。独此三休上，还伤千岁心。
奉和咏日午,隋,褚亮,五言律诗,曦车日亭午，浮箭未移晖。日光无落照，树影正中围。草萎看稍靡，叶燥望疑稀。昼寝惭经笥，暂解入朝衣。
奉和望月应魏王教,隋,褚亮,五言律诗,层轩登皎月，流照满中天。色共梁珠远，光随赵璧圆。落影临秋扇，虚轮入夜弦。所欣东馆里，预奉西园篇。
咏花烛,隋,褚亮,五言律诗,兰径香风满，梅梁暖日斜。言是东方骑，来寻南陌车。靥星临夜烛，眉月隐轻纱。莫言春稍晚，自有镇开花。
在陇头哭潘学士,隋,褚亮,五言律诗,陇底嗟长别，流襟一恸君。何言幽咽所，更作死生分。转蓬飞不息，悲松断更闻。谁能驻征马，回首望孤坟。
秋雁,隋,褚亮,五言绝句,日暮霜风急，羽翮转难任。为有传书意，翩翩入上林。
祈谷乐章 舒和,隋,褚亮,七言绝句,玉帛牺牲申敬享，金丝戚羽盛音容。庶俾亿龄禔景福，长欣万宇洽时邕。
明堂乐章 舒和,隋,褚亮,七言绝句,御扆合宫承宝历，席图重馆奉明灵。偃武修文九围泰，沈烽静柝八荒宁。
雩祀乐章 舒和,隋,褚亮,七言绝句,凤曲登歌调令序，龙雩集舞泛祥风。綵旞云回昭睿德，朱干电发表神功。
祭方丘乐章 舒和,隋,褚亮,七言绝句,玉币牲牷分荐享，羽旄干戚遰成容。一德惟宁两仪泰，三材保合四时邕。
奉和禁苑饯别应令,隋,褚亮,五言排律,大藩初锡瑞，出牧迩皇京。暂以绿车重，言承朱传荣。舒桃临远骑，垂柳映京营。惠化宣千里，威风动百城。禁籞芳嘉节，神襟饯送情。金笳催别景，玉琯切离声。野花开更落，山鸟哢还惊。微臣夙多幸，薄宦奉储明。钓台惭作赋，伊水滥闻笙。怀德良知久，酬恩识命轻。
和御史韦大夫喜霁之作,隋,褚亮,五言排律,晴天度旅雁，斜影照残虹。野净馀烟尽，山明远色同。沙平寒水落，叶脆晚枝空。白简光朝幰，彤驺出禁中。息驾游兰坂，雕文折桂丛。无因轻羽扇，徒自仰仁风。
晚别乐记室彦,隋,褚亮,五言排律,穷途属岁晚，临水忽分悲。抱影同为客，伤情共此时。雾色侵虚牖，霜氛冷薄帷。举袂惨将别，停杯怅不怡。风严征雁远，雪暗去篷迟。他乡有岐路，游子欲何之。
伤始平李少府正己,隋,褚亮,五言排律,劳息本相循，悲欢理自均。谁能免玄夜，惜尔正青春。迈德惟家宝，生才谅国珍。高文缀翡翠，茂学掩麒麟。述作纷无已，言谈妙入神。断肠虽累月，分手未盈旬。辅嗣俄长往，颜生即短辰。声华满昭代，形影委穷尘。禅草回中使，生刍引吊宾。同游秘府日，方驾直城闉。并拜黄图右，分曹清渭滨。风期嵇吕好，存殁范张亲。虚座怜王述，遗篇恸景纯。精灵与毫翰，千祀寿何人。
赋得蜀都,隋,褚亮,古风,列宿光参井，分芒跨梁岷。沈犀对江浦，驷马入城闉。英图多霸迹，历选有名臣。连骑簪缨满，含章词赋新。得上仙槎路，无待访严遵。
宗庙九德之歌辞,隋,褚亮,四言诗,皇祖诞庆，于昭于天。积德斯远，茂攸绪先。维文应历，神武弘宣。肇迹妫水，成功坂泉。道光覆载，声穆吉先。式备牺象，用洁牲牷。礼终九献，乐展四悬。神贶景福，遐哉永年。
郊庙歌辞 祀圜丘乐章 太和,隋,褚亮,四言诗,穆穆我后，道应千龄。登三处大，得一居贞。礼惟崇德，乐以和声。百神仰止，天下文明。
郊庙歌辞 祀圜丘乐章 肃和,隋,褚亮,四言诗,闿阳播气，甄曜垂明。有赫圜宰，深仁曲成。日丽苍璧，烟开紫营。聿遵乾享，式降鸿祯。
郊庙歌辞 祀圜丘乐章 雍和,隋,褚亮,四言诗,钦惟大帝，载仰皇穹。始命田烛，爰启郊宫。云门骇听，雷鼓鸣空。神其介祀，景祚斯融。
祈谷乐章 肃和,隋,褚亮,四言诗,履艮斯绳，居中体正。龙运垂祉，昭符启圣。式事严禋，聿怀嘉庆。惟帝永锡，时皇休命。
祈谷乐章 雍和,隋,褚亮,四言诗,殷荐乘春，太坛临曙。八簋盈和，六瑚登御。嘉稷匪歆，德馨斯饫。祝嘏无易，灵心有豫。
明堂乐章 肃和,隋,褚亮,四言诗,象天御宇，乘时布政。严配申虔，宗禋展敬。樽罍盈列，树羽交映。玉币通诚，祚隆皇圣。
明堂乐章 雍和,隋,褚亮,四言诗,八牖晨披，五精朝奠。雾凝璇篚，风清金县。神涤备全，明粢丰衍。载絜彝俎，陈诚以荐。
郊庙歌辞 祭方丘乐章 肃和,隋,褚亮,四言诗,至矣坤德，皇哉地祇。开元统纽，合大承规。九宫肃列，六典相仪。永言配命，长保无亏。
郊庙歌辞 祭方丘乐章 雍和,隋,褚亮,四言诗,柔而能方，直而能敬。载厚以德，大亨以正。有涤斯牷，有馨斯盛。介兹景福，祚我休庆。
郊庙歌辞 祭方丘乐章 顺和,隋,褚亮,四言诗,阴祇协赞，厚载方贞。牲币具举，箫管备成。其礼惟肃，其德惟明。神之听矣，式鉴虔诚。
郊庙歌辞 祭神州乐章 肃和,隋,褚亮,四言诗,大矣坤仪，至哉神县。包含日域，牢笼月竁。露絜三清，风调六变。皇祇介祉，式歆恭荐。
郊庙歌辞 祭神州乐章 雍和,隋,褚亮,四言诗,泰折严享，阴郊展敬。礼以导神，乐以和性。黝牲在列，黄琮俯映。九土既平，万邦贻庆。
郊庙歌辞 祭太社乐章 肃和,隋,褚亮,四言诗,后土凝德，神功协契。九域底平，两仪交际。戊期应序，阴墉展币。灵车少留，俯歆樽桂。
郊庙歌辞 祭太社乐章 雍和,隋,褚亮,四言诗,美报崇本，严恭展事。受露疏坛，承风启地。絜粢登俎，醇牺入馈。介福远流，群生毕遂。
郊庙歌辞 享先农乐章 咸和,隋,褚亮,四言诗,粒食伊始，农之所先。古今攸赖，是曰人天。耕斯帝籍，播厥公田。式崇明祀，神其福焉。
郊庙歌辞 享先农乐章 肃和,隋,褚亮,四言诗,樽彝既列，瑚簋方荐。歌工载登，币礼斯奠。肃肃享祀，颙颙缨弁。神之听之，福流寰县。
郊庙歌辞 享先农乐章 雍和,隋,褚亮,四言诗,前夕视牲，质明奉俎。沐芳整弁，其仪式序。盛礼毕陈，嘉乐备举。歆我懿德，非馨稷黍。
雩祀乐章 肃和,隋,褚亮,四言诗,朱鸟开辰，苍龙启映。大帝昭飨，群生展敬。礼备怀柔，功宣舞咏。旬液应序，年祥叶庆。
雩祀乐章 雍和,隋,褚亮,四言诗,绀筵分彩，宝图吐绚。凤管晨凝，云歌晓啭。肃事蘋藻，虔申桂奠。百谷斯登，万箱攸荐。
句,隋,褚亮,句,神羊既不触，夕鸟欲依人。
郊庙歌辞 祀圜丘乐章 豫和,隋,褚亮,乐府曲辞,上灵眷命膺会昌，盛德殷荐叶辰良。景福降兮圣德远，玄化穆兮天历长。
郊庙歌辞 祀圜丘乐章 舒和,隋,褚亮,乐府曲辞,叠璧凝影皇坛路，编珠流彩帝郊前。已奏黄钟歌大吕，还符宝历祚昌年。
郊庙歌辞 祀圜丘乐章 凯安,隋,褚亮,乐府曲辞,昔在炎运终，中华乱无象。酆郊赤乌见，邙山黑云上。大赉下周车，禁暴开殷网。幽明同叶赞，鼎祚齐天壤。
郊庙歌辞 祀圜丘乐章 豫和,隋,褚亮,乐府曲辞,歌奏毕兮礼献终，六龙驭兮神将升。明德感兮非黍稷，降福简兮祚休徵。
郊庙歌辞 祭神州乐章 舒和,隋,褚亮,乐府曲辞,坤道降祥和庶品，灵心载德厚群生。水土既调三极泰，文武毕备九区平。
郊庙歌辞 祭太社乐章 舒和,隋,褚亮,乐府曲辞,神道发生敷九稼，阴极乘仁畅八埏。纬武经文隆景化，登祥荐祉启丰年。
郊庙歌辞 享先农乐章 舒和,隋,褚亮,乐府曲辞,羽籥低昂文缀已，干戚蹈厉武行初。望岁祈农神所听，延祥介福岂云虚。
湘潭偶题诗,隋,褚遂良,七言绝句,远山酋萃翠凝烟，烂漫桐花二月天。游遍九衢灯火夜，归来月挂海棠前。
安德山池宴集,隋,褚遂良,五言排律,伏枥丹霞外，遮园焕景舒。行云泛层阜，蔽月下清渠。亭中奏赵瑟，席上舞燕裾。花落春莺晚，风光夏叶初。良朋比兰蕙，雕藻迈琼琚。独有狂歌客，来承欢宴馀。
辽东侍宴山夜临秋同赋临韵应诏,隋,褚遂良,五言排律,涿野轩皇陈，丹浦帝尧心。弯弧射封豕，解网纵前禽。凭高御爽节，流月扬清阴。雾匝长城险，云归渤澥深。翻垗入层汉，落雁警遥岑。露条疏更响，凉蝉寂不吟。三韩初静乱，八桂始披襟。商飙泛轻武，自涧引衣簪。酒漾投川醁，歌传芳树音。边烽良永□，麾旆竦成林。
奉和行经破薛举战地应诏,隋,褚遂良,五言排律,王功先美化，帝略蕴戎昭。鱼骊入丹浦，龙战起鸣条。长剑星光落，高旗月影摇。昔往摧勍寇，今巡奏短箫。旌门丽霜景，帐殿含秋飙。河池水未结，官渡柳初凋。边烽夕雾卷，关陈晓云销。鸿名兼辙迹，至圣俯唐尧。睿藻烟霞焕，天声宫羽调。平分共饮德，率土更闻韶。
春日侍宴望海应诏,隋,褚遂良,五言排律,从军渡蓬海，万里正苍苍。萦波回地轴，激浪上天潢。夕云类鹏徙，春涛疑盖张。天吴静无际，金驾俨成行。戈船凌白日，鞭石耿虹梁。电举朝宗外，风驱韩貊乡。之罘初播雨，辽碣始分光。麾城湛□□，□□□□□。同文渐边服，入塞伫歌倡。
书遗文后,隋,僧凤,古风,苦哉黑闇女，乐矣功德天。智者俱不受，愚夫纳二边。我奉能仁教，归依弥勒前。愿阐摩诃衍，成就那罗延。
奉和出颍至淮应令,隋,蔡允恭,五言律诗,久倦川涂曲，忽此望淮圻。波长泛淼淼，眺迥情依依。稍觉金乌转，渐见锦帆稀。欲知仁化洽，讴歌满路归。
夏日闺怨,隋,蔡瑰,古风,桃径李蹊绝芳园，炎氛炽日满愁轩。枝上鸟惊朱槿落，池中鱼戏绿蘋翻。君恋京师久留滞，妾怨高楼积年岁。非关曾入楚王宫，直为相思腰转细。卧簟乘闲乍逐凉，熏炉畏热懒焚香。雨沾柳叶如啼眼，露滴莲花似汗妆。全由独自羞看影，艳是孤眠疑夜永。无情拂镜不成妆，有时却扇还风静。近日书来道欲归，鸳鸯文锦字息机。但恐愁容不相识，为教恒著别时衣。
闻杨炯幽兰之歌作,隋,赵元淑,七言绝句,昔闻兰叶据龙图，复道兰林引凤雏。鸿归燕去紫茎歇，露往霜来绿叶枯。
临刑诗,隋,郑颋,五言绝句,幻生还幻灭，大幻莫过身。安心自有处，求人无有人。
河边枯树诗,隋,刘臻,古风,奇树临芳渚，半死若龙门。疾风摧劲叶，沙岸毁盘根。将军犹未坐，匠石不曾论。无复凌云势，空馀激浪痕。可嗟摧折尽，讵得上河源。
送刘散员同赋陈思王诗得好鸟鸣高枝,隋,刘斌,五言律诗,春林已自好，时鸟复和鸣。枝交难奋翼，谷静易流声。间关才得性，矰缴遽相惊。安知背飞远，拂雾独晨征。
咏山,隋,刘斌,五言律诗,灵山峙千仞，蔽日且嵯峨。紫盖云阴远，香炉烟气多。石梁高鸟路，瀑水近天河。欲知闻道里，别自有仙歌。
和谒孔子庙,隋,刘斌,五言排律,性与虽天纵，主世乃无由。何言泰山毁，空惊逝水流。及门思往烈，入室想前修。寂寞荒阶暮，摧残古木秋。遗风暧如此，聊以慰蒸求。
和许给事伤牛尚书,隋,刘斌,五言排律,名臣不世出，百工之所求。况乃非常器，遭逢兴运秋。符彩照千里，铨衡综九流。经纶资百物，樽俎寄皇猷。韶濩倾复理，典礼紊还修。虽贞栋梁任，兼好艺文游。伫闻和鼎实，行当奉介丘。高衢翻税驾，阅水遽迁舟。传呼更何日，曳履闻无由。归魂藐脩路，征棹舣邗沟。林薄长风惨，江上寒云愁。夜台终不曙，遗芳徒自留。
登楼望月二首 其一 ,隋,刘斌,五言排律,圆月当新霁，高楼见最明。素波流粉壁，丹桂拂飞甍。下瞰千门静，旁观万象生。梧桐窗下影，乌鹊槛前声。啸逸刘琨兴，吟资庾亮情。游人莫登眺，迢递故乡程。
登楼望月二首 其二 ,隋,刘斌,五言排律,皎洁三秋月，巍峨百丈楼。下分征客路，上有美人愁。帐卷芙蓉带，帘褰玳瑁钩。倚窗情渺渺，凭槛思悠悠。未得金波转，俄成玉箸流。不堪三五夕，夫婿在边州。
和初春宴东堂应令诗,隋,刘端,古风,睿赏叶春芳，开筵临画堂。庭梅飘早素，檐柳变初黄。八珍罗玉俎，九酝湛金觞。筝响流飞阁，歌尘落妓行。何必西园夜，空承明月光。
送别秦王学士江益诗,隋,刘梦予,古风,百年风月意，一旦死生分。客心还送客，悲我复悲君。
嘲萧瑀射,隋,欧阳询,五言律诗,急风吹缓箭，弱手驭强弓。欲高翻复下，应西还更东。十回俱著地，两手并擎空。借问谁为此，乃应是宋公。
与长孙无忌互嘲 其二 ,隋,欧阳询,古风,索头连背暖，漫裆畏肚寒。只因心浑浑，所以面团团。
道失,隋,欧阳询,古风,已惑孔贵嫔，又被辞人侮。花笺一何荣，七字谁曾许。不下结绮阁，空迷江令语。雕戈动地来，误杀陈后主。
题雷威琴,隋,欧阳询,四言诗,合雅大乐，成文正音。徽弦一泛，山水俱深。
赠北使诗,隋,潘徽,古风,业定三边静，时和四海敦。行人仍礼籍，使者接輶轩。宾荣君享燕，客踞我司存。既美齐婴学，欣逢郑产言。琴酒时欢会，篇章极讨论。回旌逗陇左，返轴指河源。塞榆行隐路，津柳稍垂门。日沈山气合，潮落水花翻。离情欲寄鸟，别泪不因猿。所可缄怀袖，方以代兰萱。
奉和御制月夜观星示百僚诗,隋,诸葛颖,古风,䆗窱神居远，萧条更漏深。薄烟净遥色，高树肃清阴。星月满兹夜，灿烂还相临。连珠欲东上，团扇渐西沈。澄水含斜汉，脩树隐横参。时闻送筹柝，屡见绕枝禽。圣情记馀事，振玉复鸣金。
奉和方山灵岩寺应教诗,隋,诸葛颖,古风,名山镇江海，梵宇驾风烟。画栱临松盖，銮牖对峰莲。雷出阶基下，云归梁栋前。灵光辨昼夜，轻衣数劫年。一陪香作食，长用福为田。
奉和出颍至淮应令诗,隋,诸葛颖,古风,涉颍倦纡回，浮淮欣迥直。遥村含水气，远浦澄天色。灵涛稍欲近，仙岩行可识。玄览属睿辞，风云有馀力。
奉和通衢建灯应教诗,隋,诸葛颖,古风,芳衢澄夜景，法炬烂参差。逐轮时徙焰，桃花生落枝。飞烟绕定室，浮光映瑶池。重阁登临罢，歌管乘空移。
赋得微雨东来应教诗,隋,诸葛颖,古风,微雨暗东峰，散漫洒长松。涧满新流浊，山沾积翠浓。风起还吹燕，云来本送龙。登年随玉烛，名山定可封。
春江花月夜,隋,诸葛颖,古风,张帆渡柳浦，结缆隐梅洲。月色含江树，花影覆船楼。
与胡师耽同系胡州出被刑狱中诗,隋,鲁本,古风,叔夜弦初绝，韩安灰未然。相悲不相见，幽絷与幽泉。
神仙篇,隋,鲁范,古风,王远寻仙至，栾巴访术回。乘空向紫府，控鹤下蓬莱。霜分白鹿驾，日映流霞杯。煎金丹未熟，醒酒药初开。乍应观海变，谁肯畏年颓。
送别诗,隋,鲁范,古风,去留虽有异，失路与君同。何如拔心草，还逐断根蓬。
日出东南隅行,隋,卢思道,古风,初月正如钩，悬光入绮楼。中有可怜妾，如恨亦如羞。深情出艳语，密意满横眸。楚腰宁且细，孙眉本未愁。青玉勿当取，双银讵可留。会待东方骑，遥居最上头。
棹歌行,隋,卢思道,古风,秋江见底清，越女复倾城。方舟共采摘，最得可怜名。落花流宝珥，微吹动香缨。带垂连理湿，棹举木兰轻。顺风传细语，因波寄远情。谁能结锦缆，薄暮隐长汀。
美女篇,隋,卢思道,古风,京洛多妖艳，馀香爱物华。俱临邓渠水，共采邺园花。时摇五明扇，聊驻七香车。情疏看笑浅，娇深眄欲斜。微津染长黛，新溜湿轻纱。莫言人未解，随君独问家。
升天行,隋,卢思道,古风,寻师得道诀，轻举厌人群。玉山候王母，珠庭谒老君。煎为返魂药，刻作长生文。飞策乘流电，凋轩曳彩云。玄洲望不极，赤野眺无垠。金楼旦𡾰嵼，玉树晓氛氲。拥琴遥可听，吹笙远讵闻。不觉蜉蝣子，生死何纷纷。
神仙篇,隋,卢思道,古风,浮生厌危促，名岳共招携。云轩游紫府，风驷上丹梯。时见辽东鹤，屡听淮南鸡。玉英持作宝，琼实采成蹊。飞策扬轻电，悬旌耀彩霓。瑞银光似烛，灵石髓如泥。寥廓鸾山右，超越凤洲西。一丸应五色，持此救人迷。
河曲游,隋,卢思道,古风,邺下盛风流，河曲有名游。应徐托后乘，车马践芳洲。丰茸鸡树密，遥裔鹤烟稠。日上疑高盖，云起类重楼。金羁自沃若，兰棹成夷犹。悬匏动清吹，采菱转艳讴。还珂响金埒，归袂拂铜沟。唯畏三春晚，勿言千载忧。
城南隅燕,隋,卢思道,古风,城南气初新，才王邀故人。轻盈云映日，流乱鸟啼春。花飞北寺道，弦散南漳滨。舞动淮南袖，歌扬齐后尘。骈镳歇夜马，接轸限归轮。公孙饮弥月，平原燕浃旬。即是消声地，何须远避秦。
蜀国弦,隋,卢思道,古风,西蜀称天府，由来擅沃饶。云浮玉垒夕，日映锦城朝。南寻九折路，东上七星桥。琴心若易解，令客岂难要。
采莲曲,隋,卢思道,古风,曲浦戏妖姬，轻盈不自持。擎荷爱圆水，折藕弄长丝。佩动裙风入，妆销粉汗滋。菱歌惜不唱，须待暝归时。
驾出圜丘诗,隋,卢思道,古风,开年简时日，上辛称天吉。平晓禁门开，隐隐乘舆出。乘舆出九重，金根御六龙。章移千乘动，旆举百神从。黄麾引朱节，灵鼓应华钟。神歌己相续，神光复相烛。风中飏紫烟，坛上埋苍玉。
赠李若诗,隋,卢思道,古风,初发清漳浦，春草正萋萋。今留素浐曲，夏木已成蹊。尘起星桥外，日落宝坛西。庭空野烟合，巢深夕羽迷。短歌虽制素，长吟当执圭。寄语当窗妇，非关惜马蹄。
赠李行之,隋,卢思道,古风,水衡称逸人，潘杨有世亲。形骸预冠盖，心思出风云。
赠别司马幼之南聘诗,隋,卢思道,古风,故交忽千里，輶车莅远盟。幽人重离别，握手送征行。晚霞浮极浦，落景照长亭。拂雾扬龙节，乘风溯鸟旌。楚山百重映，吴江万仞清。夏云楼阁起，秋涛帷盖生。陆侯持宝剑，终子系长缨。前修亦何远，君其勖令名。
赠刘仪同西聘诗,隋,卢思道,古风,开邛昔柔远，宾越尽招携。岂若驰天使，玉节抚遗黎。五祠临渭北，双岭带崤西。故关看金马，馀坛听宝鸡。垂丝被柳陌，落锦覆桃蹊。分祛俄易惨，离思实难赍。极野云峰合，遥嶂日轮低。尘暗前旌没，风长后骑嘶。灞陵行可望，函谷久无泥。须君劳旋罢，春草共萋萋。
游梁城诗,隋,卢思道,古风,扬镳历汴浦，回扈入梁墟。汉藩文雅地，清尘暧有馀。宾游多任侠，台苑盛簪裾。叹息徐公剑，悲凉邹子书。亭皋落照尽，原野Ё寒初。鸟散空城夕，烟销古树疏。东越严子陵，西蜀马相如。修名窃所慕，长谣独课虚。
从驾经大慈照寺诗,隋,卢思道,古风,玄风冠东户，内范轶西陵。大川开宝匣，福地下金绳。绣栭高可映，画栱叠相承。日驭非难假，云师本易凭。阳室疑停燧，阴轩类鉴冰。迥题飞星没，长楣宿露凝。旌门曙光转，辇道夕云蒸。山只效灵物，水若荐休徵。薄命叨恩纪，微躯窃自陵。优游徒可恃，周赉永难胜。
春夕经行留侯墓诗,隋,卢思道,古风,少小期黄石，晚年游赤松。应成羽人去，何忽掩高封。疏芜枕绝野，逦迤带斜峰。坟荒隧草没，碑碎石苔浓。狙秦怀猛气，师汉挺柔容。盛烈芳千祀，深泉闭九重。夕风吟宰树，迟光落下舂。遂令怀古客，挥泪独无踪。
上巳禊饮诗,隋,卢思道,古风,山泉好风日，城市厌嚣尘。聊持一樽酒，共寻千里春。馀光下幽桂，夕吹舞青蘋。何言出关后，重有入林人。
夜闻邻妓诗,隋,卢思道,古风,倡楼对三道，吹台临九重。笙随山上鹤，笛奏水中龙。怨歌声易断，妙舞态难逢。谁能暂留客，解佩一相从。
赋得珠帘诗,隋,卢思道,古风,鉴帷明欲敛，照槛色将晨。可怜疏复密，隐映当窗人。浮清带远吹，含光动细尘。落花时屡拂，会待玉阶春。
彭城王挽歌,隋,卢思道,古风,旭旦禁门开，隐隐灵舆发。才看凤楼迥，稍视龙山没。犹陈五营骑，尚聚三河卒。容卫俨未归，空山照秋月。
乐平长公主挽歌,隋,卢思道,古风,妆楼对驰道，吹台临景舍。风入上春朝，月满凉秋夜。未言歌笑毕，已觉生荣谢。何时洛水湄，芝田解龙驾。
后园宴诗,隋,卢思道,古风,常闻昆阆有神仙。云冠羽佩得长年。秋夕风动三珠树。春朝露湿九芝田。不如邺城佳丽所。玉楼银阁与天连。太液回波千丈映。上林花树百枝然。流风续洛渚。行云在南楚。可怜白水神。可念青楼女。便妍不羞涩。妖艳工言语。池苑正芳菲。得戏不知归。媚眼临歌扇。娇香出舞衣。纤腰如欲断。侧髻似能飞。南楼日已暮。长檐鸟应度。竹殿遥闻凤管声。虹桥别有羊车路。携手傍花丛。徐步入房栊。欲眠衣先解。半醉脸逾红。日日相看转难厌。千娇万态不知穷。欲积压妾心无剧已。明月流光满帐中。
听鸣蝉篇,隋,卢思道,古风,听鸣蝉。此听悲无极。群嘶玉树里。回噪金门侧。长风送晚声。清露供朝食。晚风朝露实多宜。秋日高鸣独见知。轻身蔽数叶。哀鸣抱一枝。流乱罢还续。酸伤合更离。暂听别人心即断。才闻客子泪先垂。故乡已超忽。空庭正芜没。一夕复一朝。坐见凉秋月。河流带地从来崄。峭路干天不可越。红尘早弊陆生衣。明镜空悲潘掾发。长安城里帝王州。鸣钟列鼎自相求。西望渐台临太液。东瞻甲观距龙楼。说客恒持小冠出。越使常怀宝剑游。学仙未成便尚主。寻源不见已封侯。富贵功名本多豫。繁华轻薄尽无忧。讵念嫖姚嗟木梗。谁忆田单倦土牛。归去来。青山下。秋菊离离日堪把。独焚枯鱼宴林野。终成独校子云书。何如还驱少游马。
仰赠特进阳休之诗,隋,卢思道,四言诗,幽求遂古，逖听前闻。鸿荒眇邈，篆策絪缊。体国经野，为鸟为云。果行毓德，或武或文。（一章）于铄君子，含章挺秀。龙翰凤翼，玉荣松茂。逸韵孤峙，奇峰回构。慕舜匪高，希颜可陋。（二章）艺殚文府，学究书林。尽则穷丽，索隐钩深。灵珠耀手，明镜悬心。声偃华裔，道冠衣簪。（三章）豹变其文，鸿渐于陆。入作卿士，出为岳牧。千社万钟，玄冕丹毂。神之听之，介以景福。（四章）汉称广德，晋美剧阳。君亦高蹈，二此鸿芳。知足知止，令问令望。功遂身退，休有烈光。（五章）闻风伯夷，懦夫自立。祖道疏傅，行人霣泣。公之戾止，僚友胥集。瞻彼高山，每怀靡及。（六章）余实肤陋，少不及门。挟策问道，拜帚承恩。以兹高义，被于后昆。式歌且舞，敢赠长言。（七章）
联句作诗,隋,卢思道,句,共甑分炊水，同铛各煮鱼。
有所思,隋,卢思道,乐府曲辞,长门与长信，忧思并难任。洞房明月下，空庭绿草深。怨歌裁洁素，能赋受黄金。复闻隔湘水，犹言限桂林。凄凄日已暮，谁见此时心。
从军行,隋,卢思道,乐府曲辞,朔方烽火照甘泉。长安飞将出祁连。犀渠玉剑良家子。白马金羁侠少年。平明偃月屯右地。薄暮鱼丽逐左贤。谷中石虎经衔箭。山上金人曾祭天。天涯一去无穷已。蓟门迢递三千里。朝见马岭黄沙合。夕望龙城阵云起。庭中奇树已堪攀。塞外征人殊未还。白雪初下天山外。浮云直上五原间。关山万里不可越。谁能坐对芳菲月。流水本自断人肠。坚冰旧来伤马骨。边庭节物与华异。冬霰秋霜春不歇。长风萧萧渡水来。归雁连连映天没。从军行。军行万里出龙庭。单于渭桥今已拜。将军何处觅功名。
咏舞,隋,萧德言,五言绝句,低身锵玉佩，举袖拂罗衣。对檐疑燕起，映雪似花飞。
出塞二首和杨素 其一 ,隋,薛道衡,古风,高秋白露团，上将出长安。尘沙塞下暗，风月陇头寒。转蓬随马足，飞霜落剑端。凝云迷代郡，流水冻桑乾。烽微桔槔远，桥峻辘轳难。从军多恶少，召募尽材官。伏堤时卧鼓，疑兵乍解鞍。柳城擒冒顿，长坂纳呼韩。受降今更筑，燕然已重刊。还嗤傅介子，辛苦刺楼兰。
出塞二首和杨素 其二 ,隋,薛道衡,古风,边庭烽火惊，插羽夜徵兵。少昊腾金气，文昌动将星。长驱鞮汗北，直指夫人城。绝漠三秋暮，穷阴万里生。寒夜哀笛曲，霜天断雁声。连旗下鹿塞，叠鼓向龙庭。妖云坠虏阵，晕月绕胡营。左贤皆顿颡，单于已系缨。绁马登玄阙，钩鲲临北溟。当知霍骠骑，高第起西京。
昭君辞,隋,薛道衡,古风,我本良家子，充选入椒庭。不蒙女史进，更失画师情。蛾眉非本质，蝉鬓改真形。专由妾命薄，误使君恩轻。啼沾渭桥路，叹别长安城。夜依寒草宿，朝逐转蓬征。却望关山迥，前瞻沙漠平。胡风带秋月，嘶马杂笳声。毛裘易罗绮，毡帐代金屏。自知莲脸歇，羞看菱镜明。钗落终应弃，髻解不须萦。何用单于重，讵假阏氏名。駃騠聊强食，筒酒未能倾。心随故乡断，愁逐塞云生。汉宫如有忆，为视旄头星。
昔昔盐,隋,薛道衡,古风,垂柳覆金堤，蘼芜叶复齐。水溢芙蓉沼，花飞桃李蹊。采桑秦氏女，织锦窦家妻。关山别荡子，风月守空闺。恒敛千金笑，长垂双玉啼。盘龙随镜隐，彩凤逐帷低。飞魂同夜鹊，倦寝忆晨鸡。暗牖悬蛛网，空梁落燕泥。前年过代北，今岁往辽西。一去无消息，那能惜马蹄。
豫章行 其一 ,隋,薛道衡,古风,江南地远接闽瓯，山东英妙屡经游。前瞻叠障千重阻，却带惊湍万里流。枫叶朝飞向京洛，文鱼夜过历吴洲。君行远度茱萸岭，妾住长依明月楼。楼中愁思不开嚬，始复临窗望早春。鸳鸯水上萍初合，鸣鹤园中花并新。空忆常时角枕处，无复前日画眉人。照骨金环谁用许，见胆明镜自生尘。
豫章行 其二 ,隋,薛道衡,古风,荡子从来好留滞，况复关山远迢递。当学织女嫁牵牛，莫作姮娥叛夫婿。偏讶思君无限极，欲罢欲忘还复忆。愿作王母三青鸟，飞去飞来传消息。丰城双剑昔曾离，经年累月复相随。不畏将军成久别，只恐封侯心更移。
从驾幸晋阳诗,隋,薛道衡,古风,省方遵往册，游豫叶前经。金吾朝戒道，校尉晚巡营。重峦下飞骑，绝浦渡连旌。涧水寒逾咽，松风远更清。方观翠华反，簪笔上云亭。
奉和月夜听军乐应诏诗,隋,薛道衡,古风,旌门临古堞，徼道度深隍。月冷疑秋夜，山寒落夏霜。遥空澄暮色，清景散馀光。笳声喧陇水，鼓曲噪渔阳。沈郁兴神思，眺听发天章。嵩岱终难学，丘陵徒自强。
奉和临渭源应诏诗,隋,薛道衡,古风,玄功复禹迹，至德去汤罗。玉关亭障远，金方水石多。八川兹一态，万里导长波。惊流注陆海，激浪象天河。鸾旗历岩谷，龙穴暂经过。西老陪游宴，南风起咏歌。庶品蒙仁泽，生灵穆太和。微臣惜暮景，愿驻鲁阳戈。
秋日游昆明池诗,隋,薛道衡,古风,灞陵因静退，灵沼暂徘徊。新船木兰楫，旧宇豫章材。荷心宜露泫，竹径重风来。鱼潜疑刻石，沙暗似沈灰。琴逢鹤欲舞，酒遇菊花开。羁心与秋兴，陶然寄一杯。
敬酬杨仆射山斋独坐诗,隋,薛道衡,古风,相望山河近，相思朝夕劳。龙门竹箭急，华岳莲花高。岳高嶂重叠，鸟道风烟接。遥原树若荠，远水舟如叶。叶舟旦旦浮，惊波夜夜流。露寒洲渚白，月冷函关秋。秋夜清风发，弹琴即鉴月。虽非庄舄歌，吟咏常思越。
重酬杨仆射山亭诗,隋,薛道衡,古风,寂寂无与晤，朝端去总戎。空庭聊步月，闲坐独临风。临风时太息，步月山泉侧。朝朝散霞彩，暮暮澄秋色。秋色遍皋兰，霞彩落云端。吹旌朔气冷，照剑日光寒。光寒塞草平，气冷咽笳声。将军献凯入，蔼蔼风云生。
入郴江诗,隋,薛道衡,古风,仗节遵严会，扬舲溯急流。征涂非白马，水势类黄牛。跳波鸣石碛，溅沫拥沙洲。岸回槎倒转，滩长船却浮。缘崖频断挽，挂壁屡移钩。还忆青丝骑，东方来上头。
渡北河诗,隋,薛道衡,古风,连旌映溆浦，叠鼓拂沙洲。桃花长新浪，竹箭下奔流。塞云临远舰，胡风入阵楼。剑拔蛟将出，骖惊鼋欲浮。雁书终立效，燕相果封侯。勿恨关河远，且宽边地愁。
和许给事善心戏场转韵诗,隋,薛道衡,古风,京洛重新年，复属月轮圆。云间璧独转，空里镜孤悬。万方皆集会，百戏尽来前。临衢车不绝，夹道阁相连。惊鸿出洛水，翔鹤下伊川。艳质回风雪，笙歌韵管弦。佳丽俨成行，相携入戏场。衣类何平叔，人同张子房。高高城里髻，峨峨楼上妆。罗裙飞孔雀，绮带垂鸳鸯。月映班姬扇，风飘韩寿香。竟夕鱼负灯，彻夜龙衔烛。欢笑无穷已，歌咏还相续。羌笛陇头吟，胡舞龟兹曲。假面饰金银，盛服摇珠玉。宵深戏未阑，兢为人所难。卧驱飞玉勒，立骑转银鞍。纵横既跃剑，挥霍复跳丸。抑扬百兽舞，盘跚五禽戏。狻猊弄斑足，巨象垂长鼻。青羊跪复跳，白马回旋骑。忽睹罗浮起，俄看郁昌至。峰岭既崔嵬，林丛亦青翠。麋鹿下腾倚，猴猿或蹲跂。金徒列旧刻，玉律动新灰。甲荑垂陌柳，残花散苑梅。繁星渐寥落，斜月尚徘徊。王孙犹劳戏，公子未归来。共酌琼酥酒，同倾鹦鹉杯。普天逢圣日，兆庶喜康哉。
展敬上凤林寺诗,隋,薛道衡,古风,净土连幽谷，宝塔对危峰。林栖丹穴凤，地迩白沙龙。独岩楼迥出，复道阁相重。洞开朝雾敛，石湿晓云浓。高筱低云盖，风枝响和钟。檐阴翻细柳，涧影落长松。珠桂浮明月，莲座吐芙蓉。隐沦徒有意，心迹未相从。
从驾天池应诏诗,隋,薛道衡,古风,上圣家寰字，威略振边陲。八维穷眺览，千里曳旌旗。驾鼋临碧海，控骥践瑶池。曲浦腾烟雾，深浪骇鲸螭。
梅夏应教诗,隋,薛道衡,古风,长廊连紫殿，细雨应黄梅。浮云半空上，清吹隔池来。集凤桐花散，胜龟莲叶开。幸逢为善乐，频降济时才。
人日思归诗,隋,薛道衡,古风,入春才七日，离家已二年。人归落雁后，思发在花前。
夏晚诗,隋,薛道衡,古风,流火稍西倾，夕影遍曾城。高天澄远色，秋气入蝉声。
岁穷应教诗,隋,薛道衡,古风,故年随夜尽，初春逐晓生。方验从军乐，饮至入西京。
咏苔纸诗,隋,薛道衡,古风,昔时应春色，引渌泛清流。今来承玉管，布字改银钩。
悼亡诗,隋,薛德音,古风,凤楼箫曲断，桂帐瑟弦空。画梁才照日，银烛已随风。苔生履迹处，花没镜尘中。唯馀长簟月，永夜向朦胧。
巢王座韵得馀诗,隋,薛昉,古风,平台爱宾客，缝掖齿簪裾。藉卉怀春暮，开襟近夏初。嫩枝犹露鸟，细藻欲藏鱼。舞袖临飞阁，歌声出绮疏。莫虑归衢晚，驰轮待兴馀。
赋西汉,隋,魏徵,五言律诗,受降临轵道，争长趣鸿门。驱传渭桥上，观兵细柳屯。夜宴经柏谷，朝游出杜原。终藉叔孙礼，方知皇帝尊。
五郊乐章 白帝商音 舒和,隋,魏徵,七言绝句,璿仪气爽惊缇籥，玉吕灰飞含素商。鸣鞞奏管芳羞荐，会舞安歌葆眊扬。
五郊乐章 黑帝羽音 舒和,隋,魏徵,七言绝句,执籥持羽初终曲，朱干玉戚始分行。七德九功咸已畅，明灵降福具穰穰。
五郊乐章 舒和,隋,魏徵,七言绝句,千里温风飘降羽，十枝炎景媵朱干。陈觞荐俎歌三献，拊石摐金会七盘。
述怀,隋,魏徵,五言排律,中原初逐鹿，投笔事戎轩。纵横计不就，慷慨志犹存。杖策谒天子，驱马出关门。请缨系南粤，凭轼下东藩。郁纡陟高岫，出没望平原。古木鸣寒鸟，空山啼夜猿。既伤千里目，还惊九折魂。岂不惮艰险，深怀国士恩。季布无二诺，侯嬴重一言。人生感意气，功名谁复论。评注（点击查看或隐藏评注）
奉和正日临朝应诏,隋,魏徵,五言排律,百灵侍轩后，万国会涂山。岂如今睿哲，迈古独光前。声教溢四海，朝宗引百川。锵洋鸣玉佩，灼烁耀金蝉。淑景辉雕辇，高旌扬翠烟。庭实超王会，广乐盛钧天。既欣东日户，复咏南风篇。愿奉光华庆，从斯亿万年。
五郊乐章 青帝角音 舒和,隋,魏徵,古风,笙歌籥舞属年韶，鹭鼓凫钟展时豫。调露初迎绮春节，承云遽践苍霄驭。
暮秋言怀,隋,魏徵,古风,首夏别京辅，杪秋滞三河。沈沈蓬莱阁，日夕乡思多。霜剪凉阶蕙，风捎幽渚荷。岁芳坐沦歇，感此式微歌。
缺题五古诗 其一 ,隋,魏徵,古风,大道夷且长，窘路狭且促。修翼无卑栖，远趾不步局。舒吾凌霄羽，奋此千里足。超迈绝尘驱，倏忽谁能逐？贤愚岂常类，禀性在清浊。富贵有人籍，贫贱无天录。通塞苟由己，志士不相卜。陈平敖里社，韩信钓河曲。终居天下宰，食此万钟禄。德音流千载，功名重山岳。
缺题五古诗 其二 ,隋,魏徵,古风,灵芝生河洲，动摇因洪波。兰荣一何晚，严霜瘁其柯。哀哉二芳草，不植泰山阿。文质道所贵，遭时用有嘉。绛灌临衡宰，谓谊崇浮华。贤才抑不用，远投荆南沙。抱玉乘龙骥，不逢乐与和。安得孔仲尼，为世陈四科。
郊庙歌辞 享太庙乐章 寿和,隋,魏徵,四言诗,八音斯奏，三献毕陈。宝祚惟永，晖光日新。
郊庙歌辞 五郊乐章 黄帝宫音,隋,魏徵,四言诗,黄中正位，含章居贞。既长六律，兼和五声。毕陈万舞，乃荐斯牲。神其下降，永祚休平。
郊庙歌辞 五郊乐章 黄帝宫音 肃和,隋,魏徵,四言诗,眇眇方舆，苍苍圜盖。至哉枢纽，宅中图大。气调四序，风和万籁。祚我明德，时雍道泰。
郊庙歌辞 五郊乐章 黄帝宫音 雍和,隋,魏徵,四言诗,金县夕肆，玉俎朝陈。飨荐黄道，芬流紫宸。乃诚乃敬，载享载禋。崇荐斯在，惟皇是宾。
五郊乐章 青帝角音 肃和,隋,魏徵,四言诗,玄鸟司春，苍龙登岁。节物变柳，光风转蕙。瑶席降神，朱弦飨帝。诚备祝嘏，礼殚圭币。
五郊乐章 赤帝徵音 肃和,隋,魏徵,四言诗,离位克明，火中宵见。峰云暮起，景风晨扇。木槿初荣，含桃可荐。芬馥百品，铿锵三变。
郊庙歌辞 五郊乐章 白帝商音,隋,魏徵,四言诗,白藏应节，天高气清。岁功既阜，庶类收成。万方静谧，九土和平。馨香是荐，受祚聪明。
郊庙歌辞 五郊乐章 白帝商音 肃和,隋,魏徵,四言诗,金行在节，素灵居正。气肃霜严，林彫草劲。豺祭隼击，潦收川镜。九谷已登，万箱流咏。
五郊乐章 白帝商音 雍和,隋,魏徵,四言诗,律应西成，气躔南吕。圭币咸列，笙竽备举。苾苾兰羞，芬芬桂醑。式资宴贶，用调霜序。
五郊乐章 黑帝羽音,隋,魏徵,四言诗,严冬季月，星回风厉。享祀报功，方祚来岁。
郊庙歌辞 享太庙乐章 永和,隋,魏徵,四言诗,于穆烈祖，弘此丕基。永言配命，子孙保之。百神既洽，万国在兹。是用孝享，神其格思。
郊庙歌辞 享太庙乐章 肃和,隋,魏徵,四言诗,大哉至德，允兹明圣。格于上下，聿遵诚敬。嘉乐斯登，鸣球以咏。神其降止，式隆景命。
郊庙歌辞 享太庙乐章 雍和,隋,魏徵,四言诗,崇兹享祀，诚敬兼至。乐以感灵，礼以昭事。粢盛咸絜，牲牷孔备。永言孝思，庶几不匮。
郊庙歌辞 享太庙乐章 大明舞,隋,魏徵,四言诗,五纪更运，三正递升。勋华既没，禹汤勃兴。神武命代，灵眷是膺。望云彰德，察纬告徵。上纽天维，下安地轴。徵师涿野，万国咸服。偃伯灵台，九官允穆。殊域委赆，怀生介福。大礼既饰，大乐已和。黑章扰囿，赤字浮河。功宣载籍，德被咏歌。克昌厥后，百禄是荷。
五郊乐章 青帝角音,隋,魏徵,四言诗,鹤云旦起，鸟星昏集。律候新风，阳开初蛰。至德可飨，行潦斯挹。锡以无疆，烝人乃粒。
五郊乐章 青帝角音 雍和,隋,魏徵,四言诗,大乐稀音，至诚简礼。文物棣棣，声名济济。六变有成，三登无体。乃眷丰絜，恩覃恺悌。
五郊乐章 赤帝徵音,隋,魏徵,四言诗,青阳告谢，朱明戒序。咸长是祈，敬陈椒醑。博硕斯荐，笙镛备举。庶尽肃恭，非馨稷黍。
五郊乐章 赤帝徵音 雍和,隋,魏徵,四言诗,昭昭丹陆，帟帟炎方。礼陈牲币，乐备篪簧。琼羞溢俎，玉𨣧浮觞。恭惟正直，歆此馨香。
五郊乐章 黑帝羽音 肃和,隋,魏徵,四言诗,律周玉琯，星回金度。次极阳乌，纪穷阴兔。火林霰雪，阳泉凝冱。八蜡已登，三农息务。
五郊乐章 黑帝羽音 雍和,隋,魏徵,四言诗,阳月斯纪，应钟在候。载絜牲牷，爰登俎豆。既高既远，无声无臭。静言格思，惟神保祐。
郊庙歌辞 享太庙乐章 长发舞,隋,魏徵,四言诗,浚哲惟唐，长发其祥。帝命斯祐，王业克昌。配天载德，就日重光。本枝百代，申锡无疆。
郊庙歌辞 享太庙乐章 大基舞,隋,魏徵,四言诗,猗与祖业，皇矣帝先。剪商德厚，封唐庆延。在姬犹稷，方晋踰宣。基我鼎运，于斯万年。
郊庙歌辞 享太庙乐章 大成舞,隋,魏徵,四言诗,周穆王季，晋美帝文。明明盛德，穆穆齐芬。藏用四履，屈道参分。铿锵钟石，载纪鸿勋。
郊庙歌辞 享太庙乐章 雍和,隋,魏徵,四言诗,于穆清庙，聿脩严祀。四县载陈，三献斯止。笾豆撤荐，人祗介祉。神惟格思，锡祚不已。
郊庙歌辞 享太庙乐章 永和,隋,魏徵,四言诗,肃肃清祀，烝烝孝思。荐享昭备，虔恭在兹。雍歌撤俎，祝嘏陈辞。用光武志，永固鸿基。
郊庙歌辞 五郊乐章 黄帝宫音 舒和,隋,魏徵,乐府曲辞,御徵乘宫出郊甸，安歌率舞递将迎。自有云门符帝赏，犹持雷鼓答天成。
郊庙歌辞 五郊乐章 赤帝徵音 舒和,隋,魏徵,乐府曲辞,千里温风飘绛羽，十枝炎景剩朱干。陈觞荐俎歌二献，拊石摐金会七盘。
郊庙歌辞 享太庙乐章 舒和,隋,魏徵,乐府曲辞,圣敬通神光七庙，灵心荐祚和万方。严禋克配鸿基远，明德惟馨凤历昌。
初夏应诏诗,隋,魏澹,古风,虽度芳春节，物色尚馀华。出帘飞小燕，映户落残花。舞衫飘细縠，歌扇掩轻纱。兰房本宜夜，不畏日光斜。
咏阶前萱草诗,隋,魏澹,古风,绿草正含芳，び靡映前堂。带心花欲发，依笼叶已长。云度时无影，风来乍有香。横得忘忧号，余忧遂不忘。
咏石榴诗,隋,魏澹,古风,分根金谷里，移植广庭中。新枝含浅绿，晚萼散轻红。影入环阶水，香随度隙风。路远无由寄，徒念春闺空。
园树有巢鹊戏以咏之,隋,魏澹,古风,畏玉心常骇，填河力已穷。夜飞还绕树，朝鸣且向风。知来宁自伐，识岁不论功。早晚时应至，轻举一排空。
咏桐诗,隋,魏澹,古风,本求裁作瑟，何用削成圭。愿寄华庭里，枝横待凤栖。
奉和正日临朝,隋,颜师古,五言律诗,七府璿衡始，三元宝历新。负扆延百辟，垂旒御九宾。肃肃皆鹓鹭，济济盛簪绅。天涯致重译，日域献奇珍。
闺思诗,隋,罗爱爱,古风,几当孤月夜，遥望七香车。罗带因腰缓，金钗逐鬓斜。
引谚,隋,苏玄朗,四言诗,天地之先，无根灵草。一意制度，产成至宝。
因故人归作诗,隋,苏蝉翼,古风,郎去何太速，郎来何太迟。欲借一尊酒，共叙十年悲。
临终诗二首 其一 哀速终,隋,释灵裕,古风,今日坐高堂，明朝卧长棘。一生聊已竟，来报将何息。
临终诗二首 其二 悲永殡,隋,释灵裕,古风,命断辞人路，骸送鬼门前。从今一别后，更会几何年。
送别诗,隋,释智才,古风,镜中辞旧识，灞岸别新知。年来木应老，只为数经离。
戏题方圆动静四字诗,隋,昙延,古风,方如方等城，圆如智慧日。动则识波浪，静类涅槃室。
与英才言聚赋得升天行,隋,慧净,五言律诗,驭风过阆苑，控鹤下瀛洲。欲采三芝秀，先从千仞游。驾凤吟虚管，乘槎泛浅流。颓龄一已驻，方验大椿秋。
自皋亭至吴门吊二大护法,隋,慧净,七言律诗,病耳蚊过似走雷，杖行犹怯步难回。一舠白水牵愁断，两束黄香拭泪开。了悟世缘容直往，徘徊梦影或双来。远公自看莲花漏，无复宗雷过讲台。
和琳法师初春法集之作,隋,慧净,五言排律,鹫岭光前选，祇园表昔恭。哲人崇踵武，弘道会群龙。高座登莲叶，麈尾振霜松。尘飞扬雅梵，风度引疏钟。静言澄义海，发论上词锋。心虚道易合，迹广席难重。和风动淑气，丽日启时雍。高才掞雅什，顾己滥朋从。因兹仰积善，灵华庶可逢。
和卢赞府游纪国道场,隋,慧净,五言排律,日光通汉室，星彩晦周朝。法城从此构，香阁本岧峣。株盘仰承露，刹凤俯摩霄。落照侵虚牖，长虹拖跨桥。高才暂骋目，云藻随飘飖。欲追千里骥，终是谢连镳。
冬日普光寺卧疾值雪简诸旧游,隋,慧净,五言排律,卧疴苦留滞，辟户望遥天。寒云舒复卷，落雪断还连。凝华照书阁，飞素涴琴弦。回飘洛神赋，皎映齐纨篇。萦阶如鹤舞，拂树似花鲜。徒赏丰年瑞，沈忧终自怜。
偈,隋,昙伦,偈颂,卧轮有伎俩，能断百思想。对境心不起，菩提日日长。
媱泆曲,隋,沸大,古风,煌煌郁金。生于野田。过时不采。宛见弃捐。曼尔丰炽。华色惟新。与我同欢。
委靡辞,隋,沸大,四言诗,宿心嘉尔，故固良媒。问名谐帅，占相良时。惨惨惕惕，惧尔不来。既睹尔颜，我心怡怡。今不合欢，岂徒费哉。斯誓为定，淑女何疑。
赠马明生诗二首 其一 ,隋,太真夫人,古风,暂舍墉城内，命驾岱山阿。仰瞻太清阙，云楼郁嵯峨。虚中有真人，来往河纷葩。炼形保自然，俯仰食太和。朝朝九天王，夕馆还西华。流精可飞腾，吐纳养青芽。至药非金石，风生自然歌。上下凌景霄，羽衣何婆娑。五岳非妾室，玄都是我家。下看荣竞子，笃似蛙与蟆。顾盼尘浊中，忧患自相罗。苟未悟妙旨，安事于琢磨。祸凑由道泄，密慎福臻多。
赠马明生诗二首 其二 ,隋,太真夫人,古风,昔往昆陵宫，共讲天年延。金液虽可遐，示若太和仙。仰登冥灵台，虚仙咏灵人。忽遇榑桑王，九老仙都真。驾骖紫虬辇，灵颜一何鲜。启我寻长途，邀我自然津。告以鸿飞术，授以玉胎篇。琼膏凝玄气，素女为我陈。俯挹琳凤腴，仰止飘三天。云纲立尔步，五岳可暂还。玄都安足远，蓬莱山脚间。传受相亲爱，结友为天人。替即游形对，祸必无愚贤。秘则享无倾，泄则躯身颠。
祖道赋诗,隋,慧晓,古风,平生本胡越，闽吴各异津。联翩一倾盖，便作法城亲。清谈解烦累，愁眉始得伸。今朝忽分手，恨失眼中人。子向径何道，慧业日当新。我住邗江侧，终为松下尘。沈浮从此隔，无复更有因。此别终天别，迸泪忽沾巾。
碧玉歌 其二 ,隋,无名氏,古风,碧玉小家女，不敢攀贵德。感郎千金意，惭无倾城色。
华山畿二十五首 其二 ,隋,无名氏,古风,闻欢大养蚕，定得几许丝。所得何足言，奈何黑瘦为。
华山畿二十五首 其三 ,隋,无名氏,古风,夜相思。投壶不得箭。忆欢作娇时。
华山畿二十五首 其四 ,隋,无名氏,古风,开门枕水渚。三刀治一鱼。历乱伤杀汝。
华山畿二十五首 其五 ,隋,无名氏,古风,未敢便相许。夜闻侬家论。不持侬与汝。
华山畿二十五首 其六 ,隋,无名氏,古风,懊恼不堪止。上床解要绳。自经屏风里。
华山畿二十五首 其七 ,隋,无名氏,古风,啼著曙。泪落枕将浮。身沉被流去。
华山畿二十五首 其八 ,隋,无名氏,古风,将懊恼。石阙昼夜题。碑泪常不燥。
华山畿二十五首 其九 ,隋,无名氏,古风,别后常相思。顿书千丈阙。题碑无罢时。
华山畿二十五首 其十 ,隋,无名氏,古风,奈何许。所欢不在间。娇笑向谁绪。
华山畿二十五首 其十一 ,隋,无名氏,古风,隔津欢。牵牛语织女。离泪溢河汉。
华山畿二十五首 其十二 ,隋,无名氏,古风,啼相忆。泪如漏刻水。昼夜流不息。
华山畿二十五首 其十三 ,隋,无名氏,古风,著处多遇罗。的的往年少。艳情何能多。
华山畿二十五首 其十四 ,隋,无名氏,古风,无故相然我。路绝行人断。夜夜故望汝。
华山畿二十五首 其十五 ,隋,无名氏,古风,一坐复一起。黄昏人定后。许时不来已。
华山畿二十五首 其十六 ,隋,无名氏,古风,摩可浓。巷巷相罗截。终当不置汝。
华山畿二十五首 其十七 ,隋,无名氏,古风,不能久长离。中夜忆欢时。抱被空中啼。
华山畿二十五首 其十八 ,隋,无名氏,古风,腹中如汤灌。肝肠寸寸断。教侬底聊赖。
华山畿二十五首 其十九 ,隋,无名氏,古风,相送劳劳渚。长江不应满。是侬泪成许。
华山畿二十五首 其二十 ,隋,无名氏,古风,奈何许。天下人何限。慊慊只为汝。
华山畿二十五首 其二十一 ,隋,无名氏,古风,郎情难可道。欢行豆挟心。见荻多欲绕。
华山畿二十五首 其二十二 ,隋,无名氏,古风,松上萝。愿君如行云。时时见经过。
华山畿二十五首 其二十三 ,隋,无名氏,古风,夜相思。风吹窗帘动。言是所欢来。
华山畿二十五首 其二十四 ,隋,无名氏,古风,长鸣鸡。谁知侬念汝。独向空中啼。
华山畿二十五首 其二十五 ,隋,无名氏,古风,腹中如乱丝。愦愦适得去。愁毒已复来。
读曲歌八十九首 其二 ,隋,无名氏,古风,念子情难有。已恶动罗裙。斩侬入怀不。
读曲歌八十九首 其三 ,隋,无名氏,古风,红蓝与芙蓉，我色与欢敌。莫案石榴花，历乱听侬摘。
读曲歌八十九首 其四 ,隋,无名氏,古风,千叶红芙蓉，照灼绿水边。馀花任郎摘，慎莫罢侬连。
读曲歌八十九首 其五 ,隋,无名氏,古风,思欢久。不爱独枝莲。只惜同心藕。
读曲歌八十九首 其六 ,隋,无名氏,古风,打坏木栖床，谁能坐相思。三更书石阙，忆子夜啼碑。
读曲歌八十九首 其七 ,隋,无名氏,古风,奈何不可言。朝看莫牛迹。知是宿蹄痕。
读曲歌八十九首 其八 ,隋,无名氏,古风,娑拖何处归，道逢播掿郎。口朱脱去尽，花钗复低昂。
读曲歌八十九首 其九 ,隋,无名氏,古风,所欢子。莲从胸上度。刺忆庭欲死。
读曲歌八十九首 其十 ,隋,无名氏,古风,揽裳踱。跣把丝织履。故交白足露。
读曲歌八十九首 其十一 ,隋,无名氏,古风,上知所。所欢不见怜。憎状从前度。
读曲歌八十九首 其十二 ,隋,无名氏,古风,思难忍。络罂语犹壶。倒写侬顿尽。
读曲歌八十九首 其十三 ,隋,无名氏,古风,上树摘桐花，何悟枝枯燥。迢迢空中落，遂为梧子道。
读曲歌八十九首 其十四 ,隋,无名氏,古风,桐花特可怜。愿天无霜雪。梧子解千年。
读曲歌八十九首 其十五 ,隋,无名氏,古风,柳树得春风，一低复一昂。谁能空相忆，独眠度三阳。
读曲歌八十九首 其十六 ,隋,无名氏,古风,折杨柳。百鸟园林啼。道欢不离口。
读曲歌八十九首 其十七 ,隋,无名氏,古风,縠衫两袖裂，花钗鬓边低。何处分别归，西上古馀啼。
读曲歌八十九首 其十八 ,隋,无名氏,古风,所欢子。不与他人别。啼是忆郎耳。
读曲歌八十九首 其十九 ,隋,无名氏,古风,披被树明灯，独思谁能忍。欲知长寒夜，兰灯倾壶尽。
读曲歌八十九首 其二十 ,隋,无名氏,古风,坐起叹汝好。愿他甘丛香。倾筐入怀抱。
读曲歌八十九首 其二十一 ,隋,无名氏,古风,逋发不可料。憔悴为谁睹。欲知相忆时。但看裙带缓几许。
读曲歌八十九首 其二十二 ,隋,无名氏,古风,忆欢不能食。徘徊三路间。因风觅消息。
读曲歌八十九首 其二十三 ,隋,无名氏,古风,朝日光景开，从君良燕游。愿如卜者策，长与千岁龟。
读曲歌八十九首 其二十四 ,隋,无名氏,古风,所欢子。问春花可怜。括插袮裆里。
读曲歌八十九首 其二十五 ,隋,无名氏,古风,芳萱初生时，知是无忧草。双眉画未成，那能就郎抱。
读曲歌八十九首 其二十六 ,隋,无名氏,古风,百花鲜。谁能怀春日。独入罗帐眠。
读曲歌八十九首 其二十七 ,隋,无名氏,古风,闻欢得新侬。四支懊如垂。鸟散放行路。井中百翅不能飞。
读曲歌八十九首 其二十八 ,隋,无名氏,古风,怜欢敢唤名，念欢不呼字。连唤欢复欢，两誓不相弃。
读曲歌八十九首 其二十九 ,隋,无名氏,古风,奈何许。石阙生口中。衔碑不得语。
读曲歌八十九首 其三十 ,隋,无名氏,古风,白门前。乌帽白帽来。白帽郎是侬。良不知乌帽郎是谁。
读曲歌八十九首 其三十一 ,隋,无名氏,古风,初阳正二月，草木郁青青。蹑履步前园，时物感人情。
读曲歌八十九首 其三十二 ,隋,无名氏,古风,青幡起御路，绿柳荫驰道。欢赠玉树筝，侬送千金宝。
读曲歌八十九首 其三十三 ,隋,无名氏,古风,桃花落已尽，秋思犹未央。春风难期信，托情明月光。
读曲歌八十九首 其三十四 ,隋,无名氏,古风,计约黄昏后，人断犹未来。闻欢开方局，已复将谁期。
读曲歌八十九首 其三十五 ,隋,无名氏,古风,自从别郎后，卧宿头不举。飞龙落药店，骨出只为汝。
读曲歌八十九首 其三十六 ,隋,无名氏,古风,日光没已尽，宿鸟纵横飞。徙倚望行云，躞蹀待郎归。
读曲歌八十九首 其三十七 ,隋,无名氏,古风,百度不一回，千书信不归。春风吹杨柳，华艳空徘徊。
读曲歌八十九首 其三十八 ,隋,无名氏,古风,音信阔弦朔，方悟千里遥。朝霜语白日，知我为欢消。
读曲歌八十九首 其三十九 ,隋,无名氏,古风,合冥过藩来，向晓开门去。欢取身上好，不为侬作虑。
读曲歌八十九首 其四十 ,隋,无名氏,古风,五鼓起开门，正见欢子度。何处宿行还，衣被有霜露。
读曲歌八十九首 其四十一 ,隋,无名氏,古风,本自无此意，谁交郎举前。视侬转迈迈，不复来时言。
读曲歌八十九首 其四十二 ,隋,无名氏,古风,自我别欢后，叹音不绝响。茱萸持捻泥，龛有杀子像。
读曲歌八十九首 其四十三 ,隋,无名氏,古风,家贫近店肆，出入引长事。郎君不浮华，谁能呈实意。
读曲歌八十九首 其四十四 ,隋,无名氏,古风,念日行不遇，道逢播掿郎。查灭衣服坏，白肉亦黯疮。
读曲歌八十九首 其四十五 ,隋,无名氏,古风,歔欷暗中啼，斜日照帐里。无油何所苦，但使天明尔。
读曲歌八十九首 其四十六 ,隋,无名氏,古风,黄丝咡素琴，泛弹弦不断。百弄任郎作，唯莫广陵散。
读曲歌八十九首 其四十七 ,隋,无名氏,古风,思欢不得来，抱被空中语。月没星不亮，持底明侬绪。
读曲歌八十九首 其四十八 ,隋,无名氏,古风,诈我不出门，冥就他侬宿。鹿转方相头，丁倒欺人目。
读曲歌八十九首 其四十九 ,隋,无名氏,古风,欢但且还去，遗信相参伺。契儿向高店，须臾侬自来。
读曲歌八十九首 其五十 ,隋,无名氏,古风,欲行一过心，谁我道相怜。摘菊持饮酒，浮华著口边。
读曲歌八十九首 其五十一 ,隋,无名氏,古风,语我不游行，常常走巷路。败桥语方相，欺侬那得度。
读曲歌八十九首 其五十二 ,隋,无名氏,古风,阔面行负情，诈我言端的。画背作天图，子将负星历。
读曲歌八十九首 其五十三 ,隋,无名氏,古风,君行负怜事，那得厚相于。麻纸语三葛，我薄汝粗疏。
读曲歌八十九首 其五十四 ,隋,无名氏,古风,黄天不灭解，甲夜曙星出。漏刻无心肠，复令五更毕。
读曲歌八十九首 其五十五 ,隋,无名氏,古风,打杀长鸣鸡。弹去乌臼鸟。愿得连冥不复曙。一年都一晓。
读曲歌八十九首 其五十六 ,隋,无名氏,古风,空中人。住在高樯深閤里。书信了不通。故使风往尔。
读曲歌八十九首 其五十七 ,隋,无名氏,古风,侬心常慊慊，欢行由豫情。雾露隐芙蓉，见莲讵分明。
读曲歌八十九首 其五十八 ,隋,无名氏,古风,非欢独慊慊，侬意亦驱驱。双灯俱时尽，奈许两无由。
读曲歌八十九首 其五十九 ,隋,无名氏,古风,谁交强缠绵，常持罢作虑。作生隐藕叶，莲侬在何处。
读曲歌八十九首 其六十 ,隋,无名氏,古风,相怜两乐事，黄作无趣怒。合散无黄连，此事复何苦。
读曲歌八十九首 其六十一 ,隋,无名氏,古风,谁交强缠绵，常持罢作意。走马织悬帘，薄情奈当驶。
读曲歌八十九首 其六十二 ,隋,无名氏,古风,执手与欢别，合会在何时。明灯照空局，悠然未有期。
读曲歌八十九首 其六十三 ,隋,无名氏,古风,百忆却欲噫，两眼常不燥。蕃师五鼓行，离侬何太早。
读曲歌八十九首 其六十四 ,隋,无名氏,古风,含笑来向侬，一抱不能置。领后千里带，那顿谁多媚。
读曲歌八十九首 其六十五 ,隋,无名氏,古风,欢相怜。今去何时来。裲裆别去年。不忍见分题。
读曲歌八十九首 其六十六 ,隋,无名氏,古风,欢相怜。题心共饮血。流头入黄泉。分作两死计。
读曲歌八十九首 其六十七 ,隋,无名氏,古风,娇笑来向侬，一抱不能已。湖燥芙蓉萎，莲汝藕欲死。
读曲歌八十九首 其六十八 ,隋,无名氏,古风,欢心不相怜，慊苦竟何已。芙蓉腹里萎，莲汝从心起。
读曲歌八十九首 其六十九 ,隋,无名氏,古风,下帷掩灯烛，明月照帐中。无油何所苦，但使天明侬。
读曲歌八十九首 其七十 ,隋,无名氏,古风,执手与欢别，欲去情不忍。馀光照已藩，坐见离日尽。
读曲歌八十九首 其七十一 ,隋,无名氏,古风,种莲长江边，藕生黄蘖浦。必得莲子时，流离经辛苦。
读曲歌八十九首 其七十二 ,隋,无名氏,古风,人传我不虚，实情明把纳。芙蓉万层生，莲子信重沓。
读曲歌八十九首 其七十三 ,隋,无名氏,古风,闻乖事难怀，况复临别离。伏龟语石板，方作千岁碑。
读曲歌八十九首 其七十四 ,隋,无名氏,古风,钤荡与时竞，不得寻倾虑。春风扇芳条，常念花落去。
读曲歌八十九首 其七十五 ,隋,无名氏,古风,坐倚无精魂，使我生百虑。方局十七道，期会是何处。
读曲歌八十九首 其七十六 ,隋,无名氏,古风,暂出白门前，杨柳可藏乌。郎作沈水香，侬作博山炉。
读曲歌八十九首 其七十七 ,隋,无名氏,古风,十期九不果，常抱怀恨生。然灯不下炷，有油那得明。
读曲歌八十九首 其七十八 ,隋,无名氏,古风,自从近日来，了不相寻博。竹帘裲裆题，知子心情薄。
读曲歌八十九首 其七十九 ,隋,无名氏,古风,下帷灯火尽，朗月照怀里。无油何所苦，但今天明尔。
读曲歌八十九首 其八十 ,隋,无名氏,古风,近日莲违期，不复寻博子。六筹翻双鱼，都成罢去已。
读曲歌八十九首 其八十一 ,隋,无名氏,古风,一夕就郎宿，通夜语不息。黄蘖万里路，道苦真无极。
读曲歌八十九首 其八十二 ,隋,无名氏,古风,登店卖三葛，郎来买丈馀。合匹与郎去，谁解断粗疏。
读曲歌八十九首 其八十三 ,隋,无名氏,古风,侬亦粗经风。罢顿葛帐里。败许尘疏中。
读曲歌八十九首 其八十四 ,隋,无名氏,古风,紫草生湖边，误落芙蓉里。色分都未获，空中染莲子。
读曲歌八十九首 其八十五 ,隋,无名氏,古风,闺閤断信使，的的两相忆。譬如水上影，分明不可得。
读曲歌八十九首 其八十六 ,隋,无名氏,古风,逍遥待晓分，转侧听更鼓。明月不应停，特为相思苦。
读曲歌八十九首 其八十七 ,隋,无名氏,古风,罢去四五年，相见论故情。杀荷不断藕，莲心已复生。
读曲歌八十九首 其八十八 ,隋,无名氏,古风,辛苦一朝欢，须臾情易厌。行膝点芙蓉，深莲非骨念。
读曲歌八十九首 其八十九 ,隋,无名氏,古风,慊苦忆侬欢，书作后非是。五果林中度，见花多忆子。
石城乐 其二 ,隋,无名氏,古风,阳春百花生，摘插环髻前。捥指蹋忘愁，相与及盛年。
石城乐 其三 ,隋,无名氏,古风,布帆百馀幅，环环在江津。执手双泪落，何时见欢还。
石城乐 其四 ,隋,无名氏,古风,大艑载三千，渐水丈五馀。水高不得渡，与欢合生居。
石城乐 其五 ,隋,无名氏,古风,闻欢远行去，相送方山亭。风吹黄蘖藩，恶闻苦篱声。
莫愁乐 其二 ,隋,无名氏,古风,闻欢下扬州，相送楚山头。探手抱腰看，江水断不流。
襄阳乐 其二 ,隋,无名氏,古风,上水郎担篙，下水摇双橹。四角龙子幡，环环江当柱。
襄阳乐 其三 ,隋,无名氏,古风,江陵三千三，西塞陌中央。但问相随否，何计道里长。
襄阳乐 其四 ,隋,无名氏,古风,人言襄阳乐，乐作非侬处。乘星冒风流，还侬扬州去。
襄阳乐 其五 ,隋,无名氏,古风,烂漫女萝草，结曲绕长松。三春虽同色，岁寒非处侬。
襄阳乐 其六 ,隋,无名氏,古风,扬州蒲锻环，百钱两三丛。不能买将还，空手揽抱侬。
襄阳乐 其七 ,隋,无名氏,古风,女萝自微薄，寄托长松表。何惜负霜死，贵得相缠绕。
襄阳乐 其八 ,隋,无名氏,古风,恶见多情欢，罢侬不相语。莫作乌集林，忽如提侬去。
寿阳乐 其二 ,隋,无名氏,古风,东台百馀尺。凌风云。别后不忘君。
寿阳乐 其三 ,隋,无名氏,古风,梁长曲水流。明如镜。双林与郎照。
寿阳乐 其四 ,隋,无名氏,古风,辞家远行去。空为君。明知岁月驶。
寿阳乐 其五 ,隋,无名氏,古风,笼窗取凉风。弹素琴。一叹复一吟。
寿阳乐 其六 ,隋,无名氏,古风,夜相思。望不来。人乐我独愁。
寿阳乐 其七 ,隋,无名氏,古风,长淮何烂漫。路悠悠。得当乐忘忧。
寿阳乐 其八 ,隋,无名氏,古风,上我长濑桥。望归路。秋风停欲度。
寿阳乐 其九 ,隋,无名氏,古风,衔泪出伤门。寿阳去。必还当几载。
西乌夜飞 其二 ,隋,无名氏,古风,暂请半日给，徙倚娘店前。目作宴瑱饱，腹作宛恼饥。
西乌夜飞 其三 ,隋,无名氏,古风,我昨忆欢时，揽刀持自刺。自刺分应死，刀作杂楼僻。
西乌夜飞 其四 ,隋,无名氏,古风,阳春二三月，诸花尽芳盛。持底唤欢来，花笑莺歌咏。
西乌夜飞 其五 ,隋,无名氏,古风,感郎崎岖情，不复自顾虑。臂绳双入结，遂成同心去。
青溪小姑歌二首 其二 ,隋,无名氏,古风,歌阕夜已久，繁霜侵晓幕。何意空相守，坐待繁霜落。
杨叛儿 其三 ,隋,无名氏,古风,送郎乘艇子，不作遭风虑。横篙掷去桨，愿倒逐流去。
杨叛儿 其四 ,隋,无名氏,古风,七宝珠络鼓，教郎拍复拍。黄牛细犊儿，杨柳映松柏。
杨叛儿 其五 ,隋,无名氏,古风,欢欲见莲时，移湖安屋里。芙蓉绕床生，眠卧抱莲子。
杨叛儿 其七 ,隋,无名氏,古风,落秦中庭生，诚知非好草。龙头相钩连，见枝如欲绕。
杨叛儿 其八 ,隋,无名氏,古风,杨叛西随曲，柳花经东阴。风流随远近，飘扬闷侬心。
鄱阳民为陆襄歌二首 其二 ,隋,无名氏,古风,陆君政，无怨家。斗既罢，仇共车。
企喻歌 其二 ,隋,无名氏,古风,放马大泽中，草好马著膘。牌子铁裲裆，𨥛矛鸐尾条。
企喻歌 其三 ,隋,无名氏,古风,前行看后行，齐著铁裲裆。前头看后头，齐著铁𨥛矛。
企喻歌 其四 ,隋,无名氏,古风,男儿可怜虫，出门怀死忧。尸丧狭谷中，白骨无人收。
黄淡思歌 其二 ,隋,无名氏,古风,心中不能言，腹作车轮旋。与郎相知时，但恐傍人闻。
黄淡思歌 其三 ,隋,无名氏,古风,江外何郁拂，龙洲广州出。象牙作帆樯，绿丝作帏繂。
慕容垂歌辞三曲 其二 ,隋,无名氏,古风,慕容愁愤愤，烧香作佛会。愿作墙里燕，高飞出墙外。
慕容垂歌辞三曲 其三 ,隋,无名氏,古风,慕容出墙望，吴军无边岸。咄我臣诸佐，此事可惋叹。
隔谷歌 其二 ,隋,无名氏,古风,兄为俘虏受困辱。骨露力疲食不足。弟为官吏马食粟。何惜钱刀来我赎。
淳于王歌 其二 ,隋,无名氏,古风,百媚在城中，千媚在中央。但使心相念，高城何所妨。
捉搦歌 其二 ,隋,无名氏,古风,谁家女子能行步。反著夹禅后裙露。天生男女共一处。愿得两个成翁妪。
捉搦歌 其三 ,隋,无名氏,古风,华阴山头百丈井。下有流水彻骨冷。可怜女子能照影。不见其馀见斜领。
捉搦歌 其四 ,隋,无名氏,古风,黄桑柘屐蒲子履。中央有丝两头系。小时怜母大怜婿。何不早嫁论家计。
折杨柳枝歌,隋,无名氏,古风,门前一株枣，岁岁不知老。阿婆不嫁女，那得孙儿抱。
高阳乐人歌 其二 ,隋,无名氏,古风,何处䑜觞来，两颊色如火。自有桃花容，莫言人劝我。
王劭引枯树歌,隋,无名氏,古风,老子庙前古枯树。东南枝如伞。圣主从此去。
长白山歌,隋,无名氏,古风,长白山头百战场，十十五五把长枪。不畏官军十万众，只怕荣公第六郎。
炀帝幸江南时闻民歌,隋,无名氏,古风,我儿征辽东，饿死青山下。今我挽龙舟，又困随堤道。方今天下饥，路粮无些小。前去三千程，此身安可保。寒骨枕荒沙，幽魂泣烟草。悲损门内妻，望断吾家老。安得义男儿，焚此无主尸。引其孤魂回，负其白骨归。
炀帝梦二竖子歌,隋,无名氏,古风,住亦死。去亦死。未若乘船渡江水。
文中子梦颜子援琴歌,隋,无名氏,古风,礼乐既正。诗书既成。赞明易道。聿修玄经。归休乎。何必永厥龄。
选人为辛亶歌,隋,无名氏,古风,辛亶去。吏部明。开贤路。遇太平。今年定知不可得。后岁仍期更入京。
炀帝时并州童谣,隋,无名氏,古风,一张纸。两张纸。客量小儿作天子。
隋末江东童谣,隋,无名氏,古风,江水保泠泠，杨柳何青青。人今正好乐，已复戍彭城。
大业长白山谣,隋,无名氏,古风,长白山前知世郎。纯著红罗绵背裆。长槊侵天半。轮刀耀日光。上山吃獐鹿。下山吃牛羊。忽闻官军至。提刀向前荡。譬如辽东死。斩头何所伤。
长安为崔弘度屈突盖语,隋,无名氏,古风,宁饮三升醋，不见崔弘度。宁炙三斗艾，不逢屈突盖。
相州百姓为樊叔略语,隋,无名氏,古风,智无穷清乡公。上下正。樊安定。
时人为库狄士文语,隋,无名氏,古风,刺史罗刹政，司马蝮蛇瞋。长史含笑判，清河生吃人。
王子思归歌,隋,无名氏,古风,洞庭兮木秋。涔阳兮草衰。去千乘之家国。作咸阳之布衣。
出塞,隋,无名氏,古风,候骑出甘泉，奔命入居延。旗作浮云影，阵如明月弦。
项王歌,隋,无名氏,古风,无复拔山力，谁论盖世才。欲知汉骑满，但听楚歌哀。悲看骓马去，泣望舣舟来。
于阗采花,隋,无名氏,古风,山川虽异所，草木尚同春。亦如溱洧地，自有采花人。
沐浴子,隋,无名氏,古风,澡身经兰泛，濯发傃芳洲。折荣聊踯躅，攀桂且淹留。
泽雉,隋,无名氏,古风,擅场延绣颈，朝飞弄绮翼。饮啄常自在，惊雄恒不息。
黄门倡歌,隋,无名氏,古风,佳人俱绝世，握手上春楼。点黛方初月，缝裙学石榴。君王入朝罢，争竞理衣裘。
送别诗,隋,无名氏,古风,杨柳青青著地垂，杨花漫漫搅天飞。柳条折尽花飞尽，借问行人归不归。
洛中童谣二首 其二 ,隋,无名氏,古风,头去项，脚根齐。驱上树，不须梯。
化胡歌七首 其一 ,隋,无名氏,古风,我往化胡时，头载通天威。金紫照虚空，燄燄有光晖。胡王心懭戾，不尊我为师。吾作变通力，要之出神威。麾月使东走，须弥而西颓。足踏乾川桥，日月左右回。天地昼暗昏，星辰牙差驰。众灾竞地起，良医绝不知。胡王心怖怕，叉手向吾啼。作大慈悲教，化之渐微微。落簪去一食，右肩不著衣。男曰忧婆塞，女曰忧婆夷。化胡今宾服，游神于紫微。
化胡歌七首 其二 ,隋,无名氏,古风,我在舍卫时。约敕瞿昙身。汝共摩诃萨。赍经教东秦。历落神州界。迫至东海间。广宣至尊法。教授聋俗人。与子威神法。化道满千年。年终时当还。慎莫恋中秦。致令天气怒。太上踏地瞋。寺庙崩倒澌。龙王舐经文。八万四千弟子。一时受大缘。轮转五道头。万元一升仙。吾子三天上。悯子泪流连。念子出行道。不能却死缘。不能陵虚空。束身入黄泉。天门地户塞。一去不能还。虽得存禋嗣。使子常塞心。逆天违地理。灾考加子身。神能易生死。由子行不真。三十六天道。终卒归无形。我身西化时。登上华狱山。举目看昆仑。须弥了了悬。矫翼履清虚。倏忽到西天。但见西王母。严驾欲东旋。玉女数万千。姿容甚丽妍。天姿绝端严。齐执皇灵书。诵读仙圣经。养我同时姝。将我入天庭。皇老东向坐。身体皦然明。授我仙圣道。接度天下贤。
化胡歌七首 其三 ,隋,无名氏,古风,我昔西化时。登上华狱山。北向视玄冥。秦川荡然平。汉少杂类多。不信至真言。吾后千馀年。白骨如丘山。尸骸路草野。流血成洪渊。不忍见子苦。故作大秦吟。哀叹二十颂。以示通中贤。见机降时世。不值苦以辛。
化胡歌七首 其四 ,隋,无名氏,古风,我昔化胡时，西登太白山。修身岩石里，四向集诸仙。玉女檐浆酪，仙人歌玉文。天龙翼从后，白虎口驰刚。玄武负钟鼓，朱雀持幢幡。化胡成佛道，丈六金刚身。时与决口教，后当存经文。吾升九天后，克木作吾身。
化胡歌七首 其五 ,隋,无名氏,古风,我昔离周时，西化向罽宾。路由函关去，会见尹喜身。尹喜通窈冥，候天见紫云。知吾当西过，沐浴齐戒身。日夜立香火，约敕守门人。执简迎谒请，延我入皇庭。叩搏亦无数，求欲从我身。道取人诚信，三日口不言。吾知喜心至，遗喜五千文。欲得求长生，读之易精神。将喜入西域，迁喜为真人。
化胡歌七首 其六 ,隋,无名氏,古风,我西化胡时。涉天靡不遥。牵天覆六合。艰难身尽婴。胡人不识法。放火烧我身。身亦不缺损。乃复沉深浏。龙王折水脉。复流不复行。愚人皆哀叹。枉此贤人身。吾作腾波气。起立上著天。日月头上皦。光照亿万千。胡王心方悟。知是我圣人。叩头求悔过。今欲奉侍君。伏愿降灵气。怒活国土人。吾视怨家如赤子。不顾仇以嫌。化命一世士。坐卧诵经文。身无荣华饰。后毕得升天。吾告时世人。三界里中贤。欲求长生道。莫爱千金身。出身著死地。返更得生缘。火中生莲花。尔乃是至真。莫有生煞想。得道升清天。未负即真信。丧子千金身。
化胡歌七首 其七 ,隋,无名氏,古风,我昔学道时。登崖历长松。盘屈幽谷里。求觅仙圣公。食服泥洹散。渐得不死踪。九重室中得见不死童。身体绝华丽。二仪中无双。遗我元气乐药。忽然天圣聪。
尹喜哀叹五首 其一 ,隋,无名氏,古风,尹喜告世人。欲求长生道。莫求时世荣。我昔得道时。身为关府君。一日三赏赐。杂彩以金银。不以为己有。施与贫穷人。白日沾王事。夜便习灵仙。餐松食苦柏。微命乃得存。精诚神明佑。守真仰苍天。感得天地道。遇见老君身。难我以父母。却遗五千文。秘室熟读之。三年易精神。授我仙圣方。都体解自然。
尹喜哀叹五首 其二 ,隋,无名氏,古风,我昔上九天，下向视玄冥。但见飞仙士，列翼影清天。朝宗九天主，太上皇老君。涤荡六府中，受读仙圣文。王乔得圣道，游行五岳间。服气食玉英，受命与天并。
尹喜哀叹五首 其三 ,隋,无名氏,古风,昔往学道时，登岳历高冈。动见百丈谷，赫赤道里长。有无极神气，何以到西方。元以度赤谷，垂泪数千行。自念宿罪重，五内心摧伤。
尹喜哀叹五首 其四 ,隋,无名氏,古风,我昔求道时，径历数千崖。浮游八荒外，徒跣身无衣。东过日出界，西寻清山累。足底重躎生，手中抱少微。道见西王母，问我子何归。耻身不学道，意欲觅仙师。感我精诚至，乞我鞋以衣。尔乃得学道，仙气渐微微。父母怪我晚，昼夜悲嗥啼。大道与俗返，一往不复归。高志日日远，不觉心肝摧。虽得不死道，日月垂微微。心精不退转，今作天人师。
尹喜哀叹五首 其五 ,隋,无名氏,古风,昔往学道时，踪迹亦难寻。东到日出界，树木郁郁深。南到阎浮提，大火烧我身。西到俱地𡰱，但见金城门。青龙绕城腹，白虎守城前。冲天金楼殿，太上居湛然。光影耀虚空，仙人绝端严。齐执黄卷书，口诵长生文。北向入玄冥，大水湛湛深。绕天数百迎，足底重躎生。尔乃得仙道，把揽天地神。子能述吾道，白日得升天。
太上皇老君哀歌七首 其一 ,隋,无名氏,古风,三十六宫主，太上皇老君。哀悯下世士，垂神教世贤。子欲修冥福，先当体窈冥。生时得尊贵，不如过去荣。仙驾龙车迎，迎子游清天。上登金楼殿，坐卧虚空间。行则飞仙从，威仪上柱天。朝登天东头，暮到于天西。戏乐九天外，纵意极周旋。驱使役百鬼，总统于万金。
太上皇老君哀歌七首 其二 ,隋,无名氏,古风,吾哀世愚民，不信冥中神。恃力害良善，不避贤行人。驰马骋东西，自谓常无前。善恶毕有报，业缘须臾间。神明在上见，遣使直往牵。从上头底收，系著天牢门。五毒更㸦加，恶神来克侵。口吟不能言，妻子呼仓天。莫怨神不佑，由子行不仁。
太上皇老君哀歌七首 其三 ,隋,无名氏,古风,吾哀时世人，不信于神明。先人与种福，子孙履上行。衣厚饭得饱，灾考不到门。口气头嘘天，自谓常终日。看师真辽然，得病叩头请。外恭心不敬，神明以知人。三魂系地狱，七魄悬著天。三魂消散澌，五神不安宁。伺命来执宰，丞相踏地瞋。左神不削死，右神不著生。生神不卫护，煞神来入身。或患腰背痛，或患头目疼。百脉不复流，奋忽入黄泉。天门地户闭，一去不复还。
太上皇老君哀歌七首 其四 ,隋,无名氏,古风,吾哀世愚人，不信冥中神。生时不恭敬，死便偿罪缘。典官逐后驱，牵北走东西。抱沙填江海，负石累高山。白日不得食，夜分不得眠。朝与杖一百，暮与鞭一千。不堪考对苦，卖罪与生人。两两共相牵，遂至死灭门。皆由不敬道，神明考樀人。何不敬真神，生死得升天。生荣死者乐，生死得蒙恩。
太上皇老君哀歌七首 其五 ,隋,无名氏,古风,吾哀时世人，不信冥中神。一门有十息，纵意行不仁。神明鉴无外，终不滥煞人。或夭华秀子，或夭妙少年。门崩户以坏，学者如浮云。死亦不脱岁，悲哭仍相寻。妻子沉堙澌，一身孤独存。呼天天玄远，呼地地亦深。不能自怨责，各道怨师尊。虽欲思善道，十子不复还。
太上皇老君哀歌七首 其六 ,隋,无名氏,古风,吾告时世人，修道宜殷勤。恩亦不虚生，神明必报人。昔有刘仲伯，精诚于道门。勤恶使从善，岁会集群贤。香火日夜勤，亦能感仓天。命尽应当死，众神与表天。三魂飞杨澌，七魄入死星。右神削死藉，左神著生名。伺命来极济，左相踏地瞋。普告二十狱，拔出仲伯身。三魂还复流，七魄还入身。血脉还运转，百节方更坚。面目更端严，肉骨更鲜明。死臣三七日，寝尸还更生。
太上皇老君哀歌七首 其七 ,隋,无名氏,古风,吾告时世人，髐骨不别真。闲时不共语，急便来求人。死者如流水，去者如浮云。秦川屯军马，中庭生丛榛。百中不留一，到思吾本言。何不学仙道，人身常得存。
老君十六变词 其一 ,隋,无名氏,古风,一变之时。生在南方亦如火。出胎堕地能独坐。合口诵经声璅璅。眼中泪出珠子䂺。父母世间惊怪我。复畏寒冻来结果。身着天衣谁知我。
老君十六变词 其二 ,隋,无名氏,古风,二变之时。生在西岳在汉川。寄生王家练精神。出胎堕地谁语言。晃晃昱昱似金银。三十六色绮罗文。国王欢喜会群臣。英儒雅士平论。忽然变化作大人。发眉皓白头柱天。
老君十六变词 其三 ,隋,无名氏,古风,三变之时。变形易体在北方。出胎堕地能居床。合口诵经声琅琅。额上三午十二行。两手不门把文章。配名天地厚阴阳。从石入金快翱翔。
老君十六变词 其四 ,隋,无名氏,古风,四变之时。生在东方身青葱。出胎堕地能瞳舂。合口诵经声雍雍。白日母抱夜乘龙。昆仑山上或西东。上天入地登虚空。仙人侍从数万里。当此之时神气通。
老君十六变词 其五 ,隋,无名氏,古风,五变之时。生在中都在洛川。嵩高少室岭岑颠。中央修福十万年。教授仙人数万千。齐得升天入青云。降鉴周室八百年。运终数尽向罽宾。化胡成佛还东秦。敷杨道教整天文。
老君十六变词 其六 ,隋,无名氏,古风,六变之时。生在乾地西北角。图画天地立五岳。处置星辰叙四渎。二十八宿注乡曲。日月照曜为下国。走如流水得周局。智者察之知急速。雨泽以时熟五䅽。万人食之大化足。
老君十六变词 其七 ,隋,无名氏,古风,七变之时。生在北方在海嵎。出胎堕地声由由。好喜歌舞无忧愁。造作音乐作箜篌。万帝来请用解忧。黄河为路行竟头。一身涉世快游游。
老君十六变词 其八 ,隋,无名氏,古风,八变之时。生在东北在艮地。图尽天地我次比。白衣居士维靡诘。欲结坐禅须谙气。通畅经书有舍利。见吾相好须信企。感子单诚不延次。齐得升天不堕地。
老君十六变词 其九 ,隋,无名氏,古风,九变之时。下人黄泉正地柱。开辟天地施地户。四气非阳立冥所。虽有人民不能语。吾入身中施六府。胁为傍通心为主。从此以来能言语。尊卑大小有次绪。万天称传道为父。
老君十六变词 其十 ,隋,无名氏,古风,十变之时。生在东南出风门。尽出天道安山川。置立五岳集灵仙。吹嘘寒暑生万民。烦气众生人得真。置立五藏施心神。动作六神能语言。有生有死须臾间。如水东流何时还。邂逅相代不得停。何不习善求长生。槃散流俗入胶盆。不能免离丧子身。欲求度世于中禅。搦心不坚固仙根。音聋音哑都不伦。由子前身谤经文。论说道士毁圣人。在恶必报受罪缘。但勤自责莫怨天。
老君十六变词 其十一 ,隋,无名氏,古风,十一变之时。生在南方阎浮地。造作天地有作为。化生万物由婴儿。阴阳相对共相随。众生禀气各自为。番息众多满地池。生活自卫由乘靡。劫数灭尽一时亏。洪水滔天到月支。选擢种民留伏羲。思之念之立僧秪。唯有大圣共相知。
老君十六变词 其十二 ,隋,无名氏,古风,十二变之时。生在西南在黄昏。时人厌贱还𠈣身。善权方略更受新。寄胎托俗蟒蛇身。胎中诵经不遇人。左胁而出不由关。堕地七步杂秽间。九龙洗浴人不闻。国王欢喜立东宫。与迎新妇守衢夷。八百伎女营乐身。八研四升不破禅。破散库藏施贫人。道十八人诣宫门。贾作大丑婆罗门。借问太子何时还。王心不语动王情。骑王白象触王瞋。先师知意不与言。𡒨著擅特在丘。投身饿虎求道门。变为白狗数百身。稽骨须弥示后人。传语后学须精勤。莫贪秽辱丧子身。沉累六趣更生难。不信我语至时看。
老君十六变词 其十三 ,隋,无名氏,古风,十三变之时。变形易体在罽宾。从天而下无根元。号作弥勒金刚身。胡人不识举邪神。兴兵动众围圣人。积薪国北烧老君。太上慈悯怜众生。渐渐诱进说法轮。剔其须发作道人。横被无领涅槃僧。蒙头著领待老君。手捉锡杖惊地虫。卧便思神起诵经。佛气错乱欲东秦。梦应明帝张愆迎。白象驮经诣洛城。汉家立子无人情。舍家父母习沙门。亦无至心逃避兵。不玩道法贪治生。搦心不坚还俗经。八万四千应罪缘。破塔怀庙诛道人。打𣀮铜像削取金。未荣几时还造新。虽得存立帝恐心。
老君十六变词 其十四 ,隋,无名氏,古风,十四变之时。变形易像在金卫。沙门闱城说经偈。至著罪人未可济。胡人闻之心恐怪。将从群党来朝拜。叩头悔过求受戒。克肌克骨誓不退。烧指练臂自盟誓。男不妻娶坐思禅。死为尸陁喂鹰鹯。迁神涅槃舍利弗。骨得八百升散诸国。如此迁达离烦欲。苦身求道立可得。
老君十六变词 其十五 ,隋,无名氏,古风,十五变之时。西向教化到罽宾。胡国相厘还迦夷。侵境暴耗买育人。男子守塞忧婆夷。吾入国中作善词。说化男子受三归。渐渐诱进说法轮。剔其须发作道人。阳为和上阴阿尼。假作父母度僧尼。师徒相度理无私。迁神涅槃归紫微。四镇安穆和我神。胡人思念长吁啼。铸作金像法我形。三时入礼求长生。寂寂寞寞不应人。低头视地仰看天。大圣正真何时还。
老君十六变词 其十六 ,隋,无名氏,古风,十六变之时。生在蒲林号有遮。大富长者树提阇。有一手巾像龙蛇。遣风吹去到王家。国王得之大叹吒。兴兵动众来向家。离舍百里见莲花。国有审看一月夜。王心恶之欲破家。忽然变化白净舍。出家求道号释迦。
老君十六变词 其十七 ,隋,无名氏,古风,五百岁之时。乘龙驾虎道得昌。汉地广大历记长。三十六人计弟兄。超度北阙云中翔。新卢酒出俱行尝。娥媚出边作细昌。当此之时乐未央。伊耶乐生寿命长。
老君十六变词 其十八 ,隋,无名氏,古风,六百岁之时。一世以去二世归。城郭如故时人非。观者众多知我谁。死生各异令人悲。何不学道世欲衰。踟蹰西北长吁谁。伊耶乐生治太微。
废帝时童谣三首 其二 ,隋,无名氏,古风,羊羊吃野草。不吃野草远我道。不远打尔脑。
废帝时童谣三首 其三 ,隋,无名氏,古风,阿𡡉姑。祸也。道人姑夫。死也。
曲严祖珽为斛律光造谣二首 其二 ,隋,无名氏,古风,高山不推自崩。槲木不扶自竖。盲老公背上下大斧。饶舌老母不得语。
大禘圜丘及北郊歌辞十三首 其七 高明乐,隋,无名氏,古风,上下眷，旁午从。爵以质，献以恭。咸斯畅，乐唯雍。孝敬阐，临万邦。
大禘圜丘及北郊歌辞十三首 其十 皇夏乐,隋,无名氏,古风,皇心缅且感，吉蠲奉至诚。赫哉光盛德，乾坤照百灵。报福归昌运，承佑播休明。风云驰九域，龙蛟跃四溟。浮幕呈光气，俪象烛华精。护武方知耻，韶夏仅同声。
大禘圜丘及北郊歌辞十三首 其十一 高明乐,隋,无名氏,古风,献享毕，悬佾周。神之驾，将上游。超斗极，绝河流。怀万国，宁九州。欣帝道，心顾留。匝上下，荷皇休。
五郊乐歌五首 其一 青帝高明乐,隋,无名氏,古风,岁云献，谷风归。斗东指，雁北飞。电鞭激，雷车遽。虹旌靡，青龙驭。和气洽，具物滋。翻降止，应帝期。
五郊乐歌五首 其三 黄帝高明乐,隋,无名氏,古风,居中匝五运，乘衡毕四时。含养滋群物，协德固皇基。啴缓契王风，持载符君德。良辰动灵驾，承祀昌邦国。
祀五帝于明堂乐歌十一首 其二 高明乐,隋,无名氏,古风,祖德光，国图昌。祗上帝，礼四方。辟紫宫，动华阙。龙虎奋，风云发。飞朱雀，从玄武。携日月，带雷雨。耀宇内，溢区中。眷帝道，感皇风。帝道康，皇风扇。粢盛列，椒醑荐。神且宁，会五精。归福禄，幸闾亭。
祀五帝于明堂乐歌十一首 其七 高明乐,隋,无名氏,古风,度几筵，辟牖户。礼上帝，感皇祖。酌惟絜，涤以清。荐心款，达神明。
祀五帝于明堂乐歌十一首 其十 高明乐,隋,无名氏,古风,青阳奏，发朱明。歌西皓，唱玄冥。大礼罄，广乐成。神心怿，将远征。饰龙驾，矫凤旌。指阊阖，憩层城。出温谷，迈炎庭。跨西汜，过北溟。忽万亿，耀光精。比电骛，与雷行。嗟皇道，怀万灵。固王业，震天声。
享庙乐辞十八首 其十七 高明乐,隋,无名氏,古风,仰榱桷，慕衣冠。礼云罄，祀将阑。神之驾，纷奕奕。乘白云，无不适。穷昭域，极幽涂。归帝祉，眷皇都。
食举乐十曲 其七 ,隋,无名氏,古风,两仪分，牧以君。陶有象，化无垠。大齐德，邈谁群。超凤火，冠龙云。露以洁，风以薰。荣光至，气氤氲。
食举乐十曲 其八 ,隋,无名氏,古风,神化远，人灵协。寒暑调，风雨燮。披泥检，受图谍。图谍启，期运昌。分四序，缀三光。延宝作，眇无疆。
食举乐十曲 其九 ,隋,无名氏,古风,惟皇道，升平日。河水清，海不溢。云干吕，风入律。驱黔首，入仁寿。与天高，并地厚。
食举乐十曲 其十 ,隋,无名氏,古风,形以厝，颂声扬。皇情邈，眷汾襄。岱山高，配林壮。亭亭耸，云云望。旆葳蕤，驾骙骙。刊金阙，奠玉龟。
武阳山遗咏,隋,无名氏,古风,登武阳。观乐薮。峨岭千蕤洋湖口。命飞螭。驾白驹。临天水。心踟蹰。千载后。不知如。
青帝歌,隋,无名氏,古风,东望重拜手，苍帝玉皇君。灵风鼓橐签，育物布元春。云龙辔严驾，玉衡拥琼轮。枯萌泛沾及，大惠无不均。万仙歌以道，委曲戒天人。心根迷自固，拱跽戴鸿仁。
白帝歌,隋,无名氏,古风,六甲抱金关，七政守灵坛。流铃掷化火，威剑巨龙蟠。恳彼素灵真，明宪孰敢干。束制妖鬼魔，凛落霄风寒。沴气既已息，万天俄而安。真俦荷太庇，抵颡相歌让。
赤帝歌,隋,无名氏,古风,太景开玉枢，洞堂启金除。骞林荫瑶砌，丹鸾踏琼株。宝房名曲丽，明珰神所居。飞游豁云道，引目盻真都。天日永不息，重烟锁青庐。太上敕印开，帕几罗简书。裨风树玄化，殷辛谅有馀。
黑帝歌,隋,无名氏,古风,无质统有物，渊兮上帝心。不启不发道，蕴妙化机深。恐尔漏未尽，阴想忽侵淫。转轮无涯波，苦道相迷寻。万年常谨约，一旦自湮沉。无冲落鬼境，殃遣不可任。
黄帝歌,隋,无名氏,古风,黄天拱中宸，控驾玉化根。翘机贯亿历，洞朗辟四门。大有混皇真，糺制星宿魂。非帝道不运，有方赖之存。威忿即霜秋，和预为阳春。生成握元纪，仰荷戴无垠。
金章太守章,隋,无名氏,古风,大魔乘空发，万精骇神庭。托化谣歌章，随变入无名。嚣气何纷纷，秽道当涂生。云中舍朱宫，北帝踊神兵。鼓洋自知道，玄运来相征。上景御飞辔，迅驾检云营。促校北帝录，收执群魔名。豁落张天罗，放威掷流铃。金真辅空洞，玉光焕八冥。金玄守上宫，神虎戮天精。剪灭万妖气，亿亿悉齐平。上承九天信，啸命靡不倾。招真究三洞，慧诵朗自清。八道望玄■，七转纬天经。混合第一真，拔度七祖程。消灭五苦根，反魂更受荣。金光曜寂室，神仙自然生。香华散玉宇，烟气彻玉京。帝遣徘徊辇，三元降绿軿。迅驾腾九玄，朝我玉皇庭。
步虚辞十首 其一 ,隋,无名氏,古风,稽首礼太上，烧香归虚无。流明随我回，法轮亦三周。玄愿四大兴，灵庆及王侯。七祖生天堂，煌煌曜景敷。啸歌观大漠，天乐适我娱。斋馨无上德，下仙不与俦。妙想明玄觉，诜诜乘虚游。
步虚辞十首 其二 ,隋,无名氏,古风,旋行蹑云纲，乘虚步玄纪。吟咏帝一尊，百关自调理。俯命八海童，仰携高仙子。诸天散香华，翛然灵风起。宿愿定命根，故致高标拟。欢乐太上前，万劫犹未始。
步虚辞十首 其三 ,隋,无名氏,古风,嵯峨玄都上，十方宗皇一。苕苕天宝台，光明焰流日。炜烨玉林华，茜粲曜珠实。常念餐元精，炼液固形质。金光散紫微，窈窕大乘逸。
步虚辞十首 其四 ,隋,无名氏,古风,俯仰存太上，华景秀丹田。左顾提郁仪，右盼携结璘。六度冠梵行，道德随日新。宿命积福应，闻经若玉亲。天挺超世才，乐诵希微篇。冲虚太和气，吐纳流霞津。胎息静百关，寥寥究三便。泥丸洞明景，遂成金华仙。魔王教授事，故能朝诸天。皆从斋戒起，累功结宿缘。飞行凌太虚，提携高上人。
步虚辞十首 其五 ,隋,无名氏,古风,控辔适十方，旋憩玄景阿。仰观劫刃台，俯盻紫云罗。逍遥太上京，相与坐莲华。积学为真人，恬然荣卫和。永享无期寿，万椿奚足多。
步虚辞十首 其六 ,隋,无名氏,古风,大道师玄寂，升仙友无英。公子度灵符，太一奉洞章。舍利曜金姿，龙驾欻来迎。天尊盻云舆，飘飘乘虚翔。香花若飞雪，纷蔼茂玄梁。头脑礼金阙，携手邀玉京。
步虚辞十首 其七 ,隋,无名氏,古风,骞树圆景园。焕烂七宝林。夭兽三百名。师子巨万寻。飞龙踯躅吟。神凤应节鸣。灵风扇奇华。清香散人衿，自无高仙才。焉能耽此心。
步虚辞十首 其八 ,隋,无名氏,古风,严我九龙驾，乘虚以逍遥。八天如指掌，六合何足辽。众仙诵洞玄，太上唱清谣。香花随风散，玉音成紫霄。五苦一时迸，八难顺经寥。妙哉灵宝圃，兴此大法桥。
步虚辞十首 其九 ,隋,无名氏,古风,天真帝一宫，蔼蔼冠耀灵。流焕法轮网，旋空入无形。虚皇拊云璈，众真诵洞经。高仙凛手赞，弥劫保利贞。
步虚辞十首 其十 ,隋,无名氏,古风,至真无所待，时或辔飞龙。长斋会玄都，鸣玉叩琼钟。十华诸仙集，紫烟结成宫。宝盖罗太上，真人把芙蓉。散花陈我愿，握节徵魔王。法鼓会群仙，灵唱弥不同。无可无不可，思与希微通。
三徒五苦辞 其一 ,隋,无名氏,古风,三才及万物，倚伏各有龄。终始待劫数，福尽天地倾。往反于五道，苦哉更死生。辗转三徒中，去来与祸并。
三徒五苦辞 其二 ,隋,无名氏,古风,大贤慎兹诫，忍性念割情。愚夫不信法，罪痛常自婴。吾念世无己，今故重告明。若欲度斯患，归命太上经。
三徒五苦辞 其三 ,隋,无名氏,古风,罪福不由他，谅自发尔声。大贤故闭口，欲绝诸恶缘。灭念归兼至，倚伏待长泯。弘道以安世，终当见正真。
三徒五苦辞 其四 ,隋,无名氏,古风,淫嫉为祸首，灭身之至患。含养如此害，岂是道所安。知恶而不革，恐必致夭残。怀毒日斋直，令我发长叹。
三徒五苦辞 其五 ,隋,无名氏,古风,宿命有信然，弱丧谓之无。皆欲眼前见，过目即言悠。大贤明道教，惨戚悯顽夫。依依念子苦，勤勤令我忧。
三徒五苦辞 其六 ,隋,无名氏,古风,人命以消尽，亦犹膏中火。四大暂相寓，五物权时假。盛年当勤学，趣求存告我。福尽身神散，冥冥地狱下。上圣畏是故，寻道度斯福。
三徒五苦辞 其七 ,隋,无名氏,古风,学仙行为急，奉戒制情心。虚夷正气居，仙圣处相寻。若不信法言，胡为栖山林。大贤乐经戒，受之为身宝。就学常苦晚，治身恨不早。比当披幽迹，倏欻年已老。执卷吸尔极，将更死痛恼。吾故及弱龄，弃世以学道。
碧落空歌,隋,无名氏,古风,妙哉元始道，大梵敷真文。上开龙汉劫，焕烂光彩分。三十二天书，五老赤字传。垂慈度生死，郁勃吐祥云。中有长命诀，植芽炼飞仙。开函发玄奥，稽首生精勤。仰思高灵降，乘气归三清。
魔王歌章,隋,无名氏,古风,梵行冠太罗，淳风抗玄纪。无形有常存，观世翻然理。屡践不终劫，探幽度生死。三乘通便路，清虚无尘滓。长夜对一魂，地狱五苦解。剑树不摇条，刀上不伤体。门有浩劫翁，地无夭年子。今日庆斯会，诸天并欢喜。不胜情欣悦，高唱稽首礼。
第一欲界飞空之音,隋,无名氏,古风,人道渺渺仙道莽莽。鬼道乐兮当人生门。天道贵生鬼道贵终。仙道常自吉。鬼道常自凶。
第二色界魔王之章,隋,无名氏,古风,落落高照明气四骞，梵行诸天周回十方。无量大神皆由我身，我有洞章万遍成仙。仙道贵度鬼道相连，天地眇莽秽气氛氛。三界乐兮过之常存，身入我界体入自然。此时乐兮薄由我恩，龙汉荡荡何能别真。我界难度故作洞文，变化飞空以试尔身。成败懈退度者几人，笑而不度故为歌音。
第三无色界魔王歌,隋,无名氏,古风,三界之上眇眇大罗。上无色根云层峨峨。唯有元始浩劫之象。部制我界统乘玄都。有过我界身入玉虚。我位上王匡御众魔。空中万变秽气纷葩。保真者少迷惑者多。仙道难固鬼道易邪。人道者心谅不由他。仙道贵实人道贵华。尔不乐仙道。三界那得过。其欲转五道。我当复奈何。
双行缠 其二 ,隋,无名氏,古风,新罗绣行缠，足趺如春妍。他人不言好，独我知可怜。
黄督 其二 ,隋,无名氏,古风,笼车度蹋衍，故人求寄载。催牛闭后户，无预故人事。
拔蒲 其二 ,隋,无名氏,古风,朝发桂兰渚，昼息桑榆下。与君同拔蒲，竟日不成把。
作蚕丝 其二 ,隋,无名氏,古风,春蚕不应老，昼夜常怀丝。何惜微躯尽，缠绵自有时。
作蚕丝 其三 ,隋,无名氏,古风,绩蚕初成茧，相思条女密。投身汤水中，贵得共成匹。
作蚕丝 其四 ,隋,无名氏,古风,素丝非常质，屈折成绮罗。敢辞机杼劳，但恐花色多。
鸟妖诗,隋,无名氏,古风,独足上高台，茂草变为灰。欲知我家处，朱门当水开。
玄卿镜铭,隋,无名氏,古风,日初升，月初盈。纤翳不生，肖兹万形。是曰撄宁，莹虚太清。
齐南郊光章十三首 其四 昭夏乐,隋,无名氏,四言诗,惟圣飨帝，惟孝飨亲。礼行宗祀，敬达郊禋。金枝中树，广乐四陈。月御案节，星驱扶轮。遥光远驾，曜曜振振。告成大报，受厘元神。
齐南郊光章十三首 其十二 昭远乐,隋,无名氏,四言诗,天以德降，地以礼报。牲尊俯陈，柴币仰燎。事展司采，敬达瑄芗。烟贽青昊，震飏紫场。陈馨示策，肃志宗禋。礼非物备，福唯诚陈。
齐明堂乐歌十五首 其二 ,隋,无名氏,四言诗,尊事威仪，辉容昭序。迅恭明神，絜盛牲俎。肃肃严宫，蔼蔼崇基。皇灵降止，百祗具司。戒诚望夜，端烈承朝。依微昭旦，物色轻宵。
齐明堂乐歌十五首 其五 ,隋,无名氏,四言诗,奕奕閟幄，亹亹严闱。絜诚夕鉴，端服晨晖。圣灵戾止，翊我皇则。上绥四宇，下洋万国。永言孝飨，孝飨有容。傧僚赞列，肃肃雍雍。
地驱乐歌 其二 ,隋,无名氏,四言诗,驱羊入谷，自羊在前。老女不嫁，蹋地唤天。
地驱乐歌 其三 ,隋,无名氏,四言诗,侧侧力力，念君无极。枕郎左臂，随郎转侧。
地驱乐歌 其四 ,隋,无名氏,四言诗,摩将郎须，看郎颜色。郎不念女，不可与力。
陇头流水歌 其二 ,隋,无名氏,四言诗,西上陇阪，羊肠九回。山高谷深，不觉脚酸。
陇头流水歌 其三 ,隋,无名氏,四言诗,手攀弱枝。足逾弱泥。
陇头歌辞 其二 ,隋,无名氏,四言诗,朝发欣城，暮宿陇头。寒不能语，舌卷入喉。
陇头歌辞 其三 ,隋,无名氏,四言诗,陇头流水，鸣声幽咽。遥望秦川，心肠断绝。
时人为保妥萧慎语,隋,无名氏,四言诗,世有两隽。白杨何妥。青杨萧慎。
祠洛水歌,隋,无名氏,四言诗,洛阳之水，其色苍苍。祠祭大泽，倏忽南临。洛滨醊祷，色连三光。
大禘圜丘及北郊歌辞十三首 其一 肆夏,隋,无名氏,四言诗,肇应灵序，奄字黎民。乃朝万国，爰徵百神。只展方望，幽显咸臻。礼崇声协，贽列圭陈。翼差鳞次，端拱垂绅。来趋动色，式赞天人。
大禘圜丘及北郊歌辞十三首 其二 高明乐,隋,无名氏,四言诗,惟神鉴矣，皇灵肃止。圜璧展事，成文即始。士备八能，乐合六变。风凑伊雅，光花袭荐。宸卫腾景，灵驾霏烟。严坛生白，绮席凝玄。
大禘圜丘及北郊歌辞十三首 其三 昭夏乐,隋,无名氏,四言诗,刚柔凤位，惟皇配之。言肃其礼，念畅在兹。饰牲举兽，载歌且舞。既设伊腯，致精灵府。物色惟典，斋沐加恭。宗族咸暨，罔不率从。
大禘圜丘及北郊歌辞十三首 其四 昭夏乐,隋,无名氏,四言诗,展礼上月，肃事应时。茧栗为用，交畅有期。弓矢斯发，瓮簝将事。圆神致祀，率由先志。和以銮刀，臭以血膋。至哉敬矣，厥义孔高。
大禘圜丘及北郊歌辞十三首 其五 皇夏乐,隋,无名氏,四言诗,帝敬昭宣，皇诚萧致。玉帛齐轨，屏摄咸次。三垓上列，四陛旁升。龙陈万骑，凤动千乘。神仪天蔼，睟容离曜。金根停轸，奉光先导。
大禘圜丘及北郊歌辞十三首 其六 皇夏乐,隋,无名氏,四言诗,紫坛云暧，绀幄霞褰。我其陟止，载致其虔。百灵竦听，万国咸仰。人神咫尺，玄应肸蚃。
大禘圜丘及北郊歌辞十三首 其八 高明乐,隋,无名氏,四言诗,自天子之，会昌神道。丘陵肃事，克光天保。九关洞开，百灵环列。八樽呈备，五声投节。
大禘圜丘及北郊歌辞十三首 其九 武德乐,隋,无名氏,四言诗,配神登圣，主极尊灵。敬宣昭烛，咸达窅冥。礼弘化定，乐赞功成。穰穰介福，下被群生。
大禘圜丘及北郊歌辞十三首 其十二 昭夏乐,隋,无名氏,四言诗,玄黄覆载，元首照临。合德致礼，有契其心。敬申事阕，絜诚共报。玉帛载升，棫朴斯燎。寥廓幽暧，播以馨香。皇灵惟监，降福无疆。
大禘圜丘及北郊歌辞十三首 其十三 皇夏乐,隋,无名氏,四言诗,天大亲严，匪敬伊孝。永言肆飨，宸明增耀。阳丘既畅，大典逾光。乃安斯息，钦若旧章。天回地旋，鸣銮引警。且万且亿，皇历惟永。
祀五帝于明堂乐歌十一首 其一 肆夏乐,隋,无名氏,四言诗,国际崇祀，严恭有闻。荒华胥暨，乐我大君。冕瑞有列，禽帛载叙。群后师师，威仪容与。执礼辨物，司乐考章。率由靡坠，休有烈光。
祀五帝于明堂乐歌十一首 其三 武德乐,隋,无名氏,四言诗,我惟我祖，自天之命。道被归仁，时屯启圣。运钟千祀，授手万姓。夷凶掩虐，匡颓翼正。载经载营，庶士咸宁。九功以洽，七德兼盈。丹书入告，玄玉来呈。露甘泉白，云郁河清。声教咸往，舟车毕会。仁加有形，化浃无外。严亲惟重，陟配惟大。既佑斯歌，率土攸赖。
祀五帝于明堂乐歌十一首 其四 昭夏乐,隋,无名氏,四言诗,孝享不匮，精洁临年。涤牢委溢，形色博牷。于以用之，言承歆祀。肃肃威仪，敢不敬止。载饬载省，惟牛惟羊。明神有察，保兹万方。
祀五帝于明堂乐歌十一首 其五 昭夏乐,隋,无名氏,四言诗,我将宗祀，夤献厥诚。鞠躬如在，侧听无声。荐色斯纯，呈气斯臭。有涤有濯，惟神其佑。五方来格，一人多祉。明德惟馨，于穆不已。
祀五帝于明堂乐歌十一首 其六 皇夏乐,隋,无名氏,四言诗,象乾上构，仪坤下基。集灵崇祖，永言孝思。室陈簋豆，庭罗悬佾。夙夜畏威，保兹贞吉。舞贵其夜，歌重其升。降斯百禄，惟飨惟应。
祀五帝于明堂乐歌十一首 其八 高明乐,隋,无名氏,四言诗,帝精来降，应我明德。礼殚义展，流祉邦国。既受多祉，实资孝敬。祀谒其诚，荷天休命。
祀五帝于明堂乐歌十一首 其十一 皇夏乐,隋,无名氏,四言诗,文物备矣，声明有章。登荐惟肃，礼邈前王。鬯齐云终，折旋告罄。穆穆旒冕，蕴诚毕敬。屯卫按部，銮跸回途。暂留紫殿，将及清都。
享庙乐辞十八首 其一 肆夏乐,隋,无名氏,四言诗,霜凄雨畅，烝哉帝心。有敬其祀，肃事惟歆。昭昭车服，济济衣簪。鞠躬贡酎，磬折奉琛。差以五列，和以八音。式祗王度，如玉如金。
享庙乐辞十八首 其二 高明登歌乐,隋,无名氏,四言诗,日卜惟吉，辰择其良。奕奕清庙，黼黻周张。大吕为角，应钟为羽。路鼗阴竹，德歌昭舞。祀事孔明，百神允穆。神心乃顾，保兹介福。
享庙乐辞十八首 其三 昭夏乐,隋,无名氏,四言诗,大祀云事，献奠有仪。既歌既展，赞顾迎牺。执从伊竦，刍饰惟栗。俟用于庭，将升于室。且握且骍，以致其诚。惠我贻颂，降祉千龄。
享庙乐辞十八首 其四 昭夏乐,隋,无名氏,四言诗,缅彼遐慨，悠然永思。留连七享，缠绵四时。神升魄沈，靡闻靡见。阴阳载俟，臭声兼荐。祖考其鉴，言萃王休。降神敷锡，百福是由。
享庙乐辞十八首 其五 皇夏乐,隋,无名氏,四言诗,齐居严严，夙驾层闱。车辂垂彩，旒衮腾辉。耸诚载仰，翘心有慕。洞洞自形，斤斤表步。閟宫有邃，神道依稀。孝心缅邈，爰属爰依。
享庙乐辞十八首 其六 登歌乐,隋,无名氏,四言诗,太室窅窅，神居宿设。郁鬯惟芬，圭璋惟洁。彝斝应时，龙蒲代用。藉茅无咎，福禄攸降。端感会事，俨思修礼。齐齐勿勿，俄俄济济。
享庙乐辞十八首 其七 登歌乐,隋,无名氏,四言诗,我祠我祖，永惟厥先。炎农肇圣，灵祉蝉联。霸图中造，帝业方宣。道昌基构，抚运承天。奄家六合，爰光八埏。尊神致礼，孝思惟缠。寒来暑反，惕荐在年。匪敬伊慕，备物不愆。设虡设业，鼗鼓填填。辟公在位，有容伊虔。登歌启佾，下管应悬。厥容无爽，幽明肃然。诚匝厚地，和达穹玄。既调风雨，载协山川。周庭有列，汤孙永延。教声惟被，迈后光前。
享庙乐辞十八首 其八 始基乐恢祚舞,隋,无名氏,四言诗,克明克俊，祖武惟昌。业弘营土，声被海方。有流厥德，终耀其光。明神幽赞，景祚攸长。
享庙乐辞十八首 其九 始基乐恢祚舞,隋,无名氏,四言诗,显允盛德，隆我前构。瑶源弥泻，琼根愈秀。诞惟有族，丕绪克茂。大业崇新，洪基增旧。
享庙乐辞十八首 其十 始基乐恢祚舞,隋,无名氏,四言诗,祖德丕显，明哲知几。豹变东国，鹊起西归。礼申官次，命改朝衣。敬思孝享，多福无违。
享庙乐辞十八首 其十一 始基乐恢祚舞,隋,无名氏,四言诗,兆灵有业，潜德无声。韬光戢耀，贯幽洞冥。道弘舒卷，施博藏行。缅追岁事，夜遽不宁。
享庙乐辞十八首 其十二 始基乐恢祚舞祖,隋,无名氏,四言诗,皇皇祖德，穆穆其风。语嘿自己，明睿在躬。荷天之锡，圣表克隆。高山作矣，实祚其崇。离光旦旦，载焕载融。感荐惟永，神保无穷。
享庙乐辞十八首 其十三 武德乐昭烈舞,隋,无名氏,四言诗,天造草昧，时难纠纷。孰拯斯溺，靡救其焚。大人利见，纬武经文。顾指维极，吐吸风云。开天辟地，峻岳夷海。冥工掩迹，上德不宰。神心有应，龙化无待。义征九服，仁兵告凯。上平下成，靡或不宁。匪王伊帝，偶极崇灵。享亲则孝，洁祀惟诚。礼备乐序，肃赞神明。
享庙乐辞十八首 其十四 文德乐宣政舞,隋,无名氏,四言诗,圣武丕基，睿文显统。眇哉神启，郁矣天纵。道则人弘，德云迈种。昭冥咸叙，崇深毕综。自中徂外，经朝庇野。政反沦风，威还缺雅。帝作穆穆，格于上下。维享维宗，来鉴来假。
享庙乐辞十八首 其十五 文正乐光大舞,隋,无名氏,四言诗,玄历已谢，苍灵告期。图玺有属，揖让惟时。龙升兽变，弘我帝基。对扬穹昊，寔启雍熙。钦若皇猷，永怀王度。欣赏斯穆，威刑允措。轨物俱宣，宪章咸布。俗无邪指，下归正路。茫茫九域，振以乾纲。混通华裔，配括天壤。作礼视德，列乐传响。荐祀惟虔，衣冠载仰。
享庙乐辞十八首 其十六 皇夏乐,隋,无名氏,四言诗,孝心翼翼，率礼兢兢。时洗时荐，或降或升。在堂在户，载湛载凝。多品斯奠，备物修膺。兰芬敬挹，玉俎恭承。受祭之佑，如彼冈陵。
享庙乐辞十八首 其十八 皇夏,隋,无名氏,四言诗,礼行斯毕，乐奏以终。受嘏先退，载畅其衷。銮轩循辙，麾旌复路。光景徘徊，弦歌顾慕。灵之相矣，有锡无疆。国图日竞，家历天长。
元会大飨歌十首 其九 ,隋,无名氏,四言诗,天覆地载，成以四时。惟皇是则，比大于兹。群星拱极，众川赴海。万寓骏奔，一朝咸在。
元会大飨歌十首 其十 ,隋,无名氏,四言诗,齐之以礼，相趋帝庭。应规蹈矩，玉色金声。动之以乐，和风四布。龙申凤舞，鸾歌麟步。
隋故太原王夫人墓志铭,隋,无名氏,四言诗,屹然孤坟，南阜之墩。殒我慈母，苍天不仁。涧水夜流，松烟昼昏。□□涟洏，暮暮晨晨。
前陈散骑侍郎刘府君墓铭并序,隋,无名氏,四言诗,羡乎元族，厥裔彭徐。膺灵启业，秉玺神书。传符永代，独擅邦除。先根氓主，末叶斯□。可伤黔□，□愧皇墟。古今乃异，盈长空无。瑞□上纪，凡挟嚣愚。昔食九土，昔食九士。令□□□，所莅唯守。所宰唯令，五等相仍，无期九命。钦咨散骑，水洁璆辉。州里崇仁，朝敦君子。德俦菹溺，行侪□李。文秀长卿，武该樊杞。献秩孔臧，林茅悊士。天禄阡沦，归□窀里。岁月久长，靡言回纪。
大隋仪同三司建州刺史故徐君墓志铭,隋,无名氏,四言诗,崇基负海，建国□□。遗□后嗣，留爱于民。兴王启霸，世属功臣。攀龙矫足，高蹈燕秦。美矣高□，华哉盛族。馀庆必隆，挺兹岳牧。无遗两□，有荣五服。负石沉江，嗽流岩谷。公之诞嗣，荫□馀荣。承家主奠，实彼高明。敦崇礼让，修拭身名。诗骚散志，风月吟情。冽□□朝，位隆二国。吏仰其威，民思其德。卷舒图史，遨游儒墨。道□南容，□逾□北。方城刺举，求瘼帷褰。衢奔竹马，水涸贪泉。慈仁孝悌，公亦有焉。九皋□响，声闻于天。梁木横□，太山其颓。哲人萎矣，呜呼哀哉。悲风满□，愁云□开。泪将花堕，鸟共声哀。素车同萃，白马俱来。挂剑空存，悬□徒在。□返北城，□旋南海。芳林欲正，□风无改。孝子欲养，慈亲不在。
齐宋以来民间语,隋,无名氏,句,扰攘建武上。
共戏乐 其二 ,隋,无名氏,句,时泰民康人物盛。腰鼓铃柈各相竞。
共戏乐 其三 ,隋,无名氏,句,长袖翩翩若鸿惊。纤腰袅袅会人情。
共戏乐 其四 ,隋,无名氏,句,观风采乐德化昌。圣皇万寿乐未央。
时人为何子朗语 其二 ,隋,无名氏,句,人中爽爽何子朗。
黄淡思歌 其四 ,隋,无名氏,句,绿丝何葳蕤。逐郎归去来。
汨罗土人为屈原歌,隋,无名氏,句,何由得渡湖。
柳彧上表引歌谣,隋,无名氏,句,老禾不早杀，馀种秽良田。
炀帝时童谣,隋,无名氏,句,萧萧亦复起。
时人为刘昉郑译语,隋,无名氏,句,刘昉牵前，郑译推后。
幽州为卢昌衡卢思道语,隋,无名氏,句,卢家千里。释奴龙子。
时人为崔儦李若语,隋,无名氏,句,京师灼灼。崔儦李若。
邺下为释灵裕语,隋,无名氏,句,衍法师伏道不伏俗。裕法师道俗俱伏。
谭公府中为裴镜民语,隋,无名氏,句,令德日新裴镜民。
刘炫引谚论政敝,隋,无名氏,句,老吏抱案死。
古歌,隋,无名氏,句,边城晏闻汉阳掺。黄尘萧萧白日暗。
郦道元引橘洲谚,隋,无名氏,句,昭潭无底橘洲浮。
郦道元引俗谚论清泉河,隋,无名氏,句,高梁无上源，清泉无下尾。
清河民为曲堤语,隋,无名氏,句,宁度江吴会稽。不历成公曲堤。
乌夜啼 其二 ,隋,无名氏,乐府曲辞,长樯铁鹿子，布帆阿那起。诧侬安在间，一去数千里。
乌夜啼 其三 ,隋,无名氏,乐府曲辞,辞家远行去，侬欢独离居。此日无啼音，裂帛作还书。
乌夜啼 其四 ,隋,无名氏,乐府曲辞,可怜乌臼鸟，强言知天曙。无故三更啼，欢子冒暗去。
乌夜啼 其五 ,隋,无名氏,乐府曲辞,乌生如欲飞，飞飞各自去。生离无安心，夜啼至天曙。
乌夜啼 其六 ,隋,无名氏,乐府曲辞,笼窗窗不开，荡户户不动。欢下葳蕤龠，交侬那得往。
乌夜啼 其七 ,隋,无名氏,乐府曲辞,远望千里烟，隐当在欢家。欲飞无两翅，当奈独思何。
乌夜啼 其八 ,隋,无名氏,乐府曲辞,巴陵三江口，芦荻齐如麻。执手与欢别，痛切当奈何。
杨叛儿 其六 ,隋,无名氏,乐府曲辞,闻欢远行去。送欢至新亭。津逻无侬名。
齐明堂乐歌十五首 其十四 嘉胙乐,隋,无名氏,乐府曲辞,神荐洽。福胙昌。圣皇膺嘉佑。帝业凝休祥。居极乘景运。宅德瑞中王。澄明临四奥。精华延八乡。洞海同声惠。澈宇丽乾光。灵庆缠世祉。鸿烈永无疆。
琅琊王歌辞 其二 ,隋,无名氏,乐府曲辞,琅琊复琅琊，琅琊大道王。阳春二三月，单衫绣裲裆。
琅琊王歌辞 其三 ,隋,无名氏,乐府曲辞,东山看西水，水流盘石间。公死姥更嫁，孤儿甚可怜。
琅琊王歌辞 其四 ,隋,无名氏,乐府曲辞,琅琊复琅琊，琅琊大道王。鹿鸣思长章，愁人思故乡。
琅琊王歌辞 其五 ,隋,无名氏,乐府曲辞,长安十二门，光门最妍雅。渭水从垄来，浮游渭桥下。
琅琊王歌辞 其六 ,隋,无名氏,乐府曲辞,琅琊复琅琊，女郎大道王。孟阳三四月，移铺逐阴凉。
琅琊王歌辞 其七 ,隋,无名氏,乐府曲辞,客行依主人，愿得主人强。猛虎依深山，愿得松柏长。
琅琊王歌辞 其八 ,隋,无名氏,乐府曲辞,懀马高缠鬃，遥知身是龙。谁能骑此马，唯有广平公。
钜鹿公主歌辞 其二 ,隋,无名氏,乐府曲辞,车前女子年十五。手弹琵琶玉节舞。
钜鹿公主歌辞 其三 ,隋,无名氏,乐府曲辞,钜鹿公主殷照女。皇帝陛下万几主。
紫骝马歌辞 其二 ,隋,无名氏,乐府曲辞,高高山头树，风吹叶落去。一去数千里，何当还故处。
紫骝马歌辞 其三 ,隋,无名氏,乐府曲辞,十五从军征，八十始得归。道逢乡里人，家中有阿谁。评注（点击查看或隐藏评注）
紫骝马歌辞 其四 ,隋,无名氏,乐府曲辞,遥看是君家，松柏冢累累。兔从狗窦入，雉从梁上飞。
紫骝马歌辞 其五 ,隋,无名氏,乐府曲辞,中庭生旅谷，井上生旅葵。舂谷持作饭，采葵持作羹。
紫骝马歌辞 其六 ,隋,无名氏,乐府曲辞,羹饭一时熟，不知饴阿谁。出门东向望，泪落沾我衣。
折杨柳歌辞 其二 ,隋,无名氏,乐府曲辞,腹中愁不乐，愿作郎马鞭。出入擐郎臂，蹀座郎膝边。
折杨柳歌辞 其三 ,隋,无名氏,乐府曲辞,放马两泉泽，忘不著连羁。担鞍逐马走，何见得马骑。
折杨柳歌辞 其四 ,隋,无名氏,乐府曲辞,遥看孟津河，杨柳郁婆娑。我是虏家儿，不解汉儿歌。
折杨柳歌辞 其五 ,隋,无名氏,乐府曲辞,健儿须快马，快马须健儿。䟤跋黄尘下，然后别雄雌。
幽州马客吟歌辞 其二 ,隋,无名氏,乐府曲辞,荧荧帐中烛，烛灭不久停。盛时不作乐，春花不重生。
幽州马客吟歌辞 其三 ,隋,无名氏,乐府曲辞,南山自言高，只与北山齐。女儿自言好，故入郎君怀。
幽州马客吟歌辞 其四 ,隋,无名氏,乐府曲辞,郎著紫裤褶，女著彩夹裙。男女共燕游，黄花生后园。
幽州马客吟歌辞 其五 ,隋,无名氏,乐府曲辞,黄花郁金色，绿蛇衔珠丹。辞谢床上女，还我十指环。
五音曲 其一 角引,隋,无名氏,乐府曲辞,萌生触发。岁在春。咸池始奏。德尚仁。惉懘以息。和且均。
五音曲 其二 徵引,隋,无名氏,乐府曲辞,执衡司事。宅离方。滔滔夏日。火德昌。八音备举。乐无疆。
五音曲 其三 宫引,隋,无名氏,乐府曲辞,八音资始。君五声。兴此和乐。感百精。优游律吕。被咸英。
五音曲 其四 商引,隋,无名氏,乐府曲辞,司秋纪兑。奏西音。激扬钟石。和瑟琴。风流福被。乐愔愔。
五音曲 其五 羽引,隋,无名氏,乐府曲辞,玄英纪运。冬冰折。物为音本。和且悦。穷高测深。长无绝。
陌上桑,隋,无名氏,乐府曲辞,日出秦楼明，条垂露尚盈。蚕饥心自急，开奁妆不成。
五郊乐歌五首 其二 赤帝高明乐,隋,无名氏,乐府曲辞,婺女司旦。仲吕宣。朱精御节。离景延。根荄俊茂。温风发。柘火风水。应炎月。执衡长物。德孔昭。赤旗电曳。会今朝。
五郊乐歌五首 其四 白帝高明乐,隋,无名氏,乐府曲辞,风凉露降。驰景飏寒精。山川摇落。平秩在西成。盖藏成积。烝民被嘉祉。从享来仪。鸿休溢千祀。
五郊乐歌五首 其五 黑帝高明乐,隋,无名氏,乐府曲辞,虹藏雉化。告寒。冰壮地坼。年殚。日次月纪。方极。九州万邦。献力。叶光是纪。岁穷。微阳潜兆。方融。天子赫赫。明圣。享神降福。惟敬。
祀五帝于明堂乐歌十一首 其九 皇夏乐,隋,无名氏,乐府曲辞,恭祀洽。盛礼宣。英猷烂层景。广泽同深泉。上灵钟百福。群神归万年。月轨咸梯岫。日域尽浮川。瑞鸟飞玄扈。潜鳞跃翠连。皇家膺宝历。两地复参天。
食举乐十曲 其二 ,隋,无名氏,乐府曲辞,彤庭烂景。丹陛流光。怀黄绾白。鹓鹭成行。文赞百揆。武镇四方。折冲鼓雷电。替辇协阴阳。大矣哉。道迈上皇。陋五帝。狭三皇。穷礼物。该乐章。序冠带。垂衣裳。
食举乐十曲 其三 ,隋,无名氏,乐府曲辞,天壤和。家国穆。悠悠万类。咸孕育。契冥化。侔大造。灵效珍。神归宝。兴云气。飞龙苍。麟一角。凤五光。朱雀降。黄玉表。九尾驯。三足扰。化之定。至矣哉。瑞感德。四方来。
食举乐十曲 其四 ,隋,无名氏,乐府曲辞,囹圄空。水火菽粟。求贤振滞。弃珠玉。衣不靡。宫以卑。当阳端嘿。垂拱无为。云云万有。其乐不訾。
食举乐十曲 其五 ,隋,无名氏,乐府曲辞,嗟此举时。逢至道。肖形咸自持。赋命无伤夭。行气进皇舆。游龙服帝皂。圣主宁区宇。乾坤永相保。
食举乐十曲 其六 ,隋,无名氏,乐府曲辞,牧野征。鸣条战。大齐家万国。拱揖应终禅。奥主廓清都。大君临赤县。高居深视。当扆正殿。旦暮之期。今一见。
灵凤歌,隋,配英,四言诗,杳杳灵凤，绵绵长归。悠悠我思，永与愿违。万劫无期，何时来飞。
