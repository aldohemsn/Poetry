heading,period,author,genre,body
丁令威歌,汉,丁令威,古风,有鸟有鸟丁令威。去家千年今来归。城郭如故人民非。何不学仙冢累累。
李翕析里桥郙阁颂新诗,汉,仇靖,古风,□□□□兮水兑之间。高山崔隗兮不流荡荡。地既塉确兮与寇为邻。□□□□□□以析分。或失绪业兮至于困贫。危危累卵兮圣朝闵怜。长毛艾究□兮幼□□□。救倾兮全育□遗。劬劳日稷兮惟惠勤勤。黄邵朱龚兮盖不□□充赢兮百姓欢欣。佥曰太平兮文翁复存。
合药诗,汉,公孙卿,古风,玉女断分剂，蟾蜍主和捣。一丸炼人形，二丸颜色好。
临终诗,汉,孔融,古风,言多令事败，器漏苦不密。河溃蚁孔端，山坏由猿穴。涓涓江汉流，天窗通冥室。谗邪害公正，浮云翳白日。靡辞无忠诚，华繁竟不实。人有两三心，安能合为一。三人成市虎，浸渍解胶漆。生存多所虑，长寝万事毕。
离合作郡姓名字诗,汉,孔融,四言诗,渔父屈节，水潜匿方。与峕进止，出行施张。吕公矶钓，阖口渭旁。九域有圣，无土不王。好是正直，女回于匡。海外有截，隼逝鹰扬。六翮将奋，羽仪未彰。蛇龙之蛰，俾也可忘。玟璇隐曜，美玉韬光。无名无誉，放言深藏。按辔安行，谁谓路长。
六言诗三首 其一 ,汉,孔融,六言诗,汉家中叶道微。董卓作乱乘衰。僣上虐下专威。万官惶布莫违。百姓惨惨心悲。
六言诗三首 其二 ,汉,孔融,六言诗,郭李分争为非。迁都长安思归。瞻望关东可哀。梦想曹公归来。
六言诗三首 其三 ,汉,孔融,六言诗,从洛到许巍巍。曹公忧国无私。减去厨膳甘肥。群僚率从祁祁。虽得俸禄常饥。念我苦寒心悲。
诗,汉,孔融,句,坐上客恒满，樽中饮不空。
九怀 其一 匡机,汉,王褒,骚,极运兮不中，来将屈兮困穷。余深悯兮惨怛，愿一列兮无从。乘日月兮上征，顾游心兮鄗酆。弥览兮九隅，彷徨兮兰宫。芷闾兮乐房，奋摇兮众芳。菌阁兮蕙楼，观道兮从横。宝金兮委积，美玉兮盈堂。桂水兮潺湲，扬流兮洋洋。蓍蔡兮踊跃，孔鹤兮回翔。抚槛兮远望，念君兮不忘。怫郁兮莫陈，永怀兮内伤。
九怀 其二 通路,汉,王褒,骚,天门兮𡒰户，孰由兮贤者？无正兮溷厕，怀德兮何睹？假寐兮悯斯，谁可与兮寤语？痛凤兮远逝，畜鴳兮近处。鲸鲟兮幽潜，从虾兮游渚。乘虬兮登阳，载象兮上行。朝发兮葱岭，夕至兮明光。北饮兮飞泉，南采兮芝英。宣游兮列宿，顺极兮彷徉。红采兮骍衣，翠缥兮为裳。舒佩兮綝纚，竦余剑兮干将。腾蛇兮后从，飞駏兮步旁。微观兮玄圃，览察兮瑶光。启匮兮探筴，悲命兮相当。纫蕙兮永辞，将离兮所思。浮云兮容与，道余兮何之？远望兮仟眠，闻雷兮阗阗。阴忧兮感余，惆怅兮自怜。
九怀 其三 危俊,汉,王褒,骚,林不容兮鸣蜩，余何留兮中州？陶嘉月兮聪驾，搴玉英兮自脩。结荣茝兮逶逝，将去烝兮远游。径岱土兮魏阙，历九曲兮牵牛。聊假日兮相佯，遗光耀兮周流。望太一兮淹息，纡余辔兮自休。晞白日兮皎皎，弥远路兮悠悠。顾列孛兮缥缥，观幽云兮陈浮。钜宝迁兮砏磤，雉咸雊兮相求。泱莽莽兮究志，惧吾心兮懤懤。步余马兮飞柱，览可与兮匹俦。卒莫有兮纤介，永余思兮怞怞。
九怀 其四 昭世,汉,王褒,骚,世溷兮冥昏，违君兮归真。乘龙兮偃蹇，高回翔兮上臻。袭英衣兮缇䌌，披华裳兮芳芬。登羊角兮扶舆，浮云漠兮自娱。握神精兮雍容，与神人兮相胥。流星坠兮成雨，进瞵盼兮上丘墟。览旧邦兮滃郁，余安能兮久居！志怀逝兮心懰慄，纡余辔兮踌躇。闻素女兮微歌，听王后兮吹竽。魂悽怆兮感哀，肠回回兮盘纡。抚余佩兮缤纷，高太息兮自怜。使祝融兮先行，令昭明兮开门。驰六蛟兮上征，竦余驾兮入冥。历九州兮索合，谁可与兮终生？忽反顾兮西囿，睹轸丘兮崎倾。横垂涕兮泫流，悲余后兮失灵。
九怀 其五 尊嘉,汉,王褒,骚,季春兮阳阳，列草兮成行。余悲兮兰生，委积兮从横。江离兮遗捐，辛夷兮挤臧。伊思兮往古，亦多兮遭殃。伍胥兮浮江，屈子兮沉湘。运余兮念兹，心内兮怀伤。望淮兮沛沛，滨流兮则逝。榜舫兮下流，东注兮磕磕。蛟龙兮导引，文鱼兮上濑。抽蒲兮陈坐，援芙蕖兮为盖。水跃兮余旌，继以兮微蔡。云旗兮电骛，倏忽兮容裔。河伯兮开门，迎余兮欢欣。顾念兮旧都，怀恨兮艰难。窃哀兮浮萍，汎淫兮无根。
九怀 其六 蓄英,汉,王褒,骚,秋风兮萧萧，舒芳兮振条。微霜兮眇眇，病夭兮鸣蜩。玄鸟兮辞归，飞翔兮灵丘。望溪兮滃郁，熊罴兮呴嗥。唐虞兮不存，何故兮久留？临渊兮汪洋，顾林兮忽荒。修余兮袿衣，骑霓兮南上。乘云兮回回，亹亹兮自强。将息兮兰皋，失志兮悠悠。蒶蕴兮黴黧，思君兮无聊。身去兮意存，怆恨兮怀愁。
九怀 其七 思忠,汉,王褒,骚,登九灵兮游神，静女歌兮微晨。悲皇丘兮积葛，众体错兮交纷。贞枝抑兮枯槁，枉车登兮庆云。感余志兮惨慄，心怆怆兮自怜。驾玄螭兮北征，向吾路兮葱岭。连五宿兮建旄，扬氛气兮为旌。历广漠兮驰骛，览中国兮冥冥。玄武步兮水母，与吾期兮南荣。登华盖兮乘阳，聊逍遥兮播光。抽库娄兮酌醴，援瓟瓜兮接粮。毕休息兮远逝，发玉轫兮西行。惟时俗兮疾正，弗可久兮此方。寤辟摽兮永思，心怫郁兮内伤。
九怀 其八 陶壅,汉,王褒,骚,览杳杳兮世惟，余惆怅兮何归？伤时俗兮溷乱，将奋翼兮高飞。驾八龙兮连蜷，建虹旌兮威夷。观中宇兮浩浩，纷翼翼兮上跻。浮溺水兮舒光，淹低佪兮京沶。屯余车兮索友，睹皇公兮问师。道莫贵兮归真，羡余术兮可夷。吾乃逝兮南娭，道幽路兮九疑。越炎火兮万里，过万首兮嶷嶷。济江海兮蝉蜕，绝北梁兮永辞。浮云郁兮昼昏，霾土忽兮塺塺。息阳城兮广夏，衰色罔兮中怠。意晓阳兮燎寤，乃自𧧂兮在兹。思尧舜兮袭兴，幸咎繇兮获谋。悲九州兮靡君，抚轼叹兮作诗。
九怀 其九 株昭,汉,王褒,骚,悲哉于嗟兮，心内切磋。款冬而生兮，凋彼叶柯。瓦砾进宝兮，捐弃随和。铅刀厉御兮，顿弃太阿。骥垂两耳兮，中坂蹉跎。蹇驴服驾兮，无用日多。修洁处幽兮，贵宠沙劘。凤皇不翔兮，鹑鴳飞扬。乘虹骖蜺兮，载云变化。鹪䳟开路兮，后属青蛇。步骤桂林兮，超骧卷阿。丘陵翔舞兮，溪谷悲歌。神章灵篇兮，赴曲相和。余私娱兹兮，孰哉复加。还顾世俗兮，坏败罔罗。卷佩将逝兮，涕流滂沲。乱曰：皇门开兮照下土，株秽除兮兰芷睹。四佞放兮后得禹，圣舜摄兮昭尧绪，孰能若兮愿为辅。
怨旷思惟歌,汉,王嫱,四言诗,秋木萋萋，其叶萎黄。有鸟爰止，集于苞桑。养育毛羽，形容生光。既得升云，获幸帷房。离宫绝旷，身体摧藏。志念抑沉，不得颉颃。虽得喂食，心有徊徨。我独伊何，改往变常。翩翩之燕，远集西羌。高山峨峨，河水泱泱。父兮母兮，道里悠长。呜呼哀哉，忧心恻伤。
题淇河,汉,王璜,古风,一派淇源水，清流出白云。直疑天上下，最好石边闻。表里群山胜，东西两邑分。猗猗竹何有，卫武德犹芬。
射乌辞,汉,王吉,古风,乌乌哑哑。引弓射。洞左腋。陛下寿万年。臣为二千石。
琴思楚歌,汉,王逸,古风,盛阴修夜何难晓，思念纠戾肠摧绕，时节晚莫年齿老。冬夏更运去若颓，寒来暑往难逐追，形容减少颜色亏。时忽晻晻若骛驰，意中私喜施用为。内无所恃失本义，志愿不得心肝沸，忧怀感结重叹噫。岁月已尽去奄忽，亡官失禄去家室。思想君命幸复位，久处无成卒放弃。
九思 其一 逢尤,汉,王逸,骚,悲兮愁，哀兮忧。天生我兮当闇时，被诼谮兮虚获尤。心烦愦兮意无聊，严载驾兮出戏游。周八极兮历九州，求轩辕兮索重华。世既卓兮远眇眇，握佩玖兮中路躇。羡咎繇兮建典谟，懿风后兮受瑞图。悯余命兮遭六极，委玉质兮于泥涂。遽傽遑兮驱林泽，步屏营兮行丘阿。车軏折兮马虺颓，憃怅立兮涕滂沱。思丁文兮圣明哲，哀平差兮迷谬愚。吕傅举兮殷周兴，忌嚭专兮郢吴虚。仰长叹兮气餲结，悒殟绝兮咶复苏。虎兕争兮于廷中，豺狼斗兮我之隅。云雾会兮日冥晦，飘风起兮扬尘埃。走鬯罔兮乍东西，欲窜伏兮其焉如。念灵闺兮隩重深，愿竭节兮隔无由。望旧邦兮路逶随，忧心悄兮志勤劬。魂茕茕兮不遑寐，目脉脉兮寤终朝。
九思 其二 怨上,汉,王逸,骚,令尹兮謷謷，群司兮哝哝。哀哉兮淈淈，上下兮同流。菽藟兮蔓衍，芳虈兮挫枯。朱紫兮杂乱，曾莫兮别诸。倚此兮岩穴，永思兮窈悠。嗟怀兮眩惑，用志兮不昭。将丧兮玉斗，遗失兮钮枢。我心兮煎熬，惟是兮用忧。进恶兮九旬，复顾兮彭务。拟斯兮二踪，未知兮所投。谣吟兮中壄，上察兮璇玑。大火兮西睨，摄提兮运低。雷霆兮硠磕，雹霰兮霏霏。奔电兮光晃，凉风兮怆悽。鸟兽兮惊骇，相从兮宿栖。鸳鸯兮噰噰，狐狸兮徾徾。哀吾兮介特，独处兮罔依。蝼蛄兮鸣东，蟊蠽兮号西。蛓缘兮我裳，蠋入兮我怀。虫豸兮夹余，惆怅兮自悲。伫立兮忉怛，心结縎兮折摧。
九思 其三 疾世,汉,王逸,骚,周徘徊兮汉渚，求水神兮灵女。嗟此国兮无良，媒女诎兮謰謱。鴳雀列兮哗欢，鸲鹆鸣兮聒余。抱昭华兮宝璋，欲衒鬻兮莫取。言旋迈兮北徂，叫我友兮配耦。日阴曀兮未光，阒睄窕兮靡睹。纷载驱兮高驰，将咨询兮皇羲。遵河皋兮周流，路变易兮时乖。濿沧海兮东游，沐盥浴兮天池。访太昊兮道要，云靡贵兮仁义。志欣乐兮反征，就周文兮邠岐。秉玉英兮结誓，日欲暮兮心悲。惟天禄兮不再，背我信兮自违。踰陇堆兮渡漠，过桂车兮合黎。赴昆山兮絷騄，从卬遨兮栖迟。吮玉液兮止渴，齧芝华兮疗饥。居嵺廓兮鲜畴，远梁昌兮几迷。望江汉兮濩渃，心紧絭兮伤怀。时昢昢兮旦旦，尘莫莫兮未晞。忧不暇兮寝食，吒增叹兮如雷。
九思 其四 悯上,汉,王逸,骚,哀世兮睩睩，諓諓兮嗌喔。众多兮阿媚，骫靡兮成俗。贪枉兮党比，贞良兮茕独。鹄窜兮枳棘，鹈集兮帷幄。蘮蕠兮青葱，稿本兮萎落。睹斯兮伪惑。心为兮隔错。逡巡兮圃薮，率彼兮畛陌。川谷兮渊渊，山峊兮峉峉。丛林兮崟崟，株榛兮岳岳。霜雪兮漼溰，冰冻兮洛泽。东西兮南北，罔所兮归薄。庇荫兮枯树，匍匐兮岩石。蜷局兮寒局数，独处兮志不申，年齿尽兮命迫促。魁垒挤摧兮常困辱，含忧强老兮愁不乐。须发苧悴兮顠鬓白，思灵泽兮一膏沐。怀兰英兮把琼若，待天明兮立踯躅。云蒙蒙兮电倏烁，孤雌惊兮鸣呴呴。思怫郁兮肝切剥，忿悁悒兮孰诉告。
九思 其五 遭厄,汉,王逸,骚,悼屈子兮遭厄，沈王躬兮湘汨。何楚国兮难化，迄于今兮不易。士莫志兮羔裘，竞佞谀兮谗阋。指正义兮为曲，訾玉璧兮为石。鸱雕游兮华屋，鵔鸃栖兮柴蔟。起奋迅兮奔走，违群小兮謑诟。载青云兮上升，适昭明兮所处。蹑天衢兮长驱，踵九阳兮戏荡。越云汉兮南济，秣余马兮河鼓。云霓纷兮晻翳，参辰回兮颠倒。逢流星兮问路，顾我指兮从左。俓娵觜兮直驰，御者迷兮失轨。遂踢达兮邪造，与日月兮殊道。志阏绝兮安如，哀所求兮不耦。攀天阶兮下视，见鄢郢兮旧宇。意逍遥兮欲归，众秽盛兮杳杳。思哽饐兮诘诎，涕流澜兮如雨。
九思 其六 悼乱,汉,王逸,骚,嗟嗟兮悲夫，殽乱兮纷挐。茅丝兮同综，冠屦兮共絇。督万兮侍宴，周邵兮负刍。白龙兮见射，灵龟兮执拘。仲尼兮困厄，邹衍兮幽囚。伊余兮念兹，奔遁兮隐居。将升兮高山，上有兮猴猿。欲入兮深谷，下有兮虺蛇。左见兮鸣鵙，右睹兮呼枭。惶悸兮失气，踊跃兮距跳。便旋兮中原，仰天兮增叹。菅蒯兮壄莽，雚苇兮仟眠。鹿蹊兮𨇰𨇰，貒貉兮蟫蟫。鹯鹞兮轩轩，鹑鹌兮甄甄。哀我兮寡独，靡有兮齐伦。意欲兮沈吟，迫日兮黄昏。玄鹤兮高飞，曾逝兮青冥。鸧鹒兮喈喈，山鹊兮嘤嘤。鸿鸬兮振翅，归雁兮于征。吾志兮觉悟，怀我兮圣京。垂屣兮将起，跓俟兮硕明。
九思 其七 伤时,汉,王逸,骚,惟昊天兮昭灵，阳气发兮清明。风习习兮和煖，百草萌兮华荣。堇荼茂兮扶疏，蘅芷彫兮莹嫇。悯贞良兮遇害，将夭折兮碎糜。时混混兮浇饡，哀当世兮莫知。览往昔兮俊彦，亦诎辱兮系累。管束缚兮桎梏，百𧵍易兮傅卖。遭桓缪兮识举，才德用兮列施。且从容兮自慰，玩琴书兮游戏。迫中国兮迮狭，吾欲之兮九夷。超五岭兮嵯峨，观浮石兮崔嵬。陟丹山兮炎野，屯余车兮黄支。就祝融兮稽疑，嘉己行兮无为。乃回朅兮北逝，遇神孈兮宴娭。欲静居兮自娱，心愁戚兮不能。放余辔兮策驷，忽飙腾兮云浮。蹠飞杭兮越海，从安期兮蓬莱。缘天梯兮北上，登太一兮玉台。使素女兮鼓簧，乘戈和兮讴谣。声噭誂兮清和，音晏衍兮要淫。咸欣欣兮酣乐，余眷眷兮独悲。顾章华兮太息，志恋恋兮依依。
九思 其八 哀岁,汉,王逸,骚,旻天兮清凉，玄气兮高朗。北风兮潦洌，草木兮苍唐。蛜蚗兮噍噍，蝍蛆兮穰穰。岁忽忽兮惟暮，余感时兮悽怆。伤俗兮泥浊，矇蔽兮不章。宝彼兮沙砾，捐此兮夜光。椒瑛兮湟污，葈耳兮充房。摄衣兮缓带，操我兮墨阳。升车兮命仆，将驰兮四荒。下堂兮见虿，出门兮触𧒒。巷有兮蚰蜒，邑多兮螳螂。睹斯兮嫉贼，心为兮切伤。俛念兮子胥，仰怜兮比干。投剑兮脱冕，龙屈兮蜿蟤。潜藏兮山泽，匍匐兮丛攒。窥见兮溪涧，流水兮沄沄。鼋鼍兮欣欣，鳣鲇兮延延。群行兮上下，骈罗兮列陈。自恨兮无友，特处兮茕茕。冬夜兮陶陶，雨雪兮冥冥。神光兮颎颎，鬼火兮荧荧。修德兮困控，愁不聊兮遑生。忧纡兮郁郁，恶所兮写情。
九思 其九 守志,汉,王逸,骚,陟玉峦兮逍遥，览高冈兮峣峣。桂树列兮纷敷，吐紫华兮布条。实孔鸾兮所居，今其集兮惟鸮。乌鹊惊兮哑哑，余顾瞻兮怊怊。彼日月兮闇昧，障覆天兮祲氛。伊我后兮不聪，焉陈诚兮效忠。摅羽翮兮超俗，游陶遨兮养神。乘六蛟兮蜿蝉，遂驰骋兮升云。扬彗光兮为旗，秉电策兮为鞭。朝晨发兮鄢郢，食时至兮增泉。绕曲阿兮北次，造我车兮南端。谒玄黄兮纳贽，崇忠贞兮弥坚。历九宫兮遍观，睹秘藏兮宝珍。就傅说兮骑龙，与织女兮合婚。举天罼兮掩邪，彀天弧兮射奸。随真人兮翱翔，食元气兮长存。望太微兮穆穆，睨三阶兮炳分。相辅政兮成化，建烈业兮垂勋。目瞥瞥兮西没，道遐迥兮阻叹。志蓄积兮未通，怅敞罔兮自怜。乱曰：天庭明兮云霓藏，三光朗兮镜万方。斥蜥蜴兮进龟龙，策谋从兮翼机衡。配稷契兮恢唐功，嗟英俊兮未为双。
公燕诗,汉,王粲,古风,昊天降丰泽，百卉挺葳蕤。凉风撤蒸暑，清云却炎晖。高会君子堂，并坐荫华榱。嘉肴充圆方，旨酒盈金罍。管弦发徽音，曲度清且悲。合坐同所乐，但愬杯行迟。常闻诗人语，不醉且无归。今日不极欢，含情欲待谁。见眷良不翅，守分岂能违。古人有遗言，君子福所绥。愿我贤主人，与天享巍巍。克符周公业，奕世不可追。
从军诗五首 其一 ,汉,王粲,古风,从军有苦乐，但问所从谁。所从神且武，焉得久劳师。相公征关右，赫怒震天威。一举灭獯虏，再举服羌夷。西收边地贼，忽若俯拾遗。陈赏越丘山，酒肉逾川坻。军中多饫饶，人马皆溢肥。徒行兼乘还，空出有馀资。拓地三千里，往返速若飞。歌舞入邺城，所愿获无违。昼日处大朝，日暮薄言归。外参时明政，内不废家私。禽兽惮为牺，良苗实已挥。窃慕负鼎翁，愿厉朽钝姿。不能效沮溺，相随把锄犁。熟览夫子诗，信知所言非。
从军诗五首 其二 ,汉,王粲,古风,凉风厉秋节，司典告详刑。我君顺时发，桓桓东南征。泛舟盖长川，陈卒被隰坰。征夫怀亲戚，谁能无恋情。拊衿倚舟樯，眷眷思邺城。哀彼东山人，喟然感鹳鸣。日月不安处，人谁获恒宁。昔人从公旦，一徂辄三龄。今我神武师，暂往必速平。弃余亲睦恩，输力竭忠贞。惧无一夫用，报我素餐诚。夙夜自恲性，思逝若抽萦。将秉先登羽，岂敢听金声。
从军诗五首 其三 ,汉,王粲,古风,从军征遐路，讨彼东南夷。方舟顺广川，薄暮未安坻。白日半西山，桑梓有馀晖。蟋蟀夹岸鸣，孤鸟翩翩飞。征夫心多怀，凄凄令吾悲。下船登高防，草露沾我衣。回身赴床寝，此愁当告谁。身服干戈事，岂得念所私。即戎有授命，兹理不可违。
从军诗五首 其四 ,汉,王粲,古风,朝发邺都桥，暮济白马津。逍遥河堤上，左右望我军。连舫逾万艘，带甲千万人。率彼东南路，将定一举勋。筹策运帷幄，一由我圣君。恨我无时谋，譬诸具官臣。鞠躬中坚内，微画无所陈。许历为完士，一言犹败秦。我有素餐责，诚愧伐檀人。虽无铅刀用，庶几奋薄身。
从军诗五首 其五 ,汉,王粲,古风,悠悠涉荒路，靡靡我心愁。四望无烟火，但见林与丘。城郭生榛棘，蹊径无所由。雚蒲竟广泽，葭苇夹长流。日夕凉风发，翩翩漂吾舟。寒蝉在树鸣，鹳鹄摩天游。客子多悲伤，泪下不可收。朝入谯郡界，旷然消人忧。鸡鸣达四境，黍稷盈原畴。馆宅充廛里，士女满庄馗。自非贤圣国，谁能享斯休。诗人美乐土，虽客犹愿留。
咏史诗,汉,王粲,古风,自古无殉死，达人所共知。秦穆杀三良，惜哉空尔为。结发事明君，受恩良不訾。临没要之死，焉得不相随。妻子当门泣，兄弟哭路垂。临穴呼苍天，涕下如绠縻。人生各有志，终不为此移。同知埋身剧，心亦有所施。生为百夫雄，死为壮士规。黄鸟作悲诗，至今声不亏。
杂诗,汉,王粲,古风,日暮游西园，冀写忧思情。曲池扬素波，列树敷丹荣。上有特栖鸟，怀春向我鸣。褰衽欲从之，路险不得征。徘徊不能去，伫立望尔形。风飙扬尘起，白日忽已冥。回身入空房，托梦通精诚。人欲天不违，何惧不合并。
诗,汉,王粲,古风,吉日简清时，从君出西园。方轨策良马，并驰厉中原。北临清漳水，西看柏杨山。回翔游广囿，逍遥波渚间。
诗,汉,王粲,古风,列车息众驾，相伴绿水湄。幽兰吐芳烈，芙蓉发红晖。百鸟何缤翻，振翼群相追。投网引潜鲤，强弩下高飞。白日已西迈，欢乐忽忘归。
诗,汉,王粲,古风,联翻飞鸾鸟，独游无所因。毛羽照野草，哀鸣入青云。我尚假羽翼，飞睹尔形身。愿及春阳会，交颈遘殷勤。
诗,汉,王粲,古风,鸷鸟化为鸠，远窜江汉边。遭遇风云会，托身鸾凤间。天姿既否戾，受性又不闲。邂逅见逼迫，俯仰不得言。
七哀诗三首 其一 ,汉,王粲,古风,西京乱无象，豺虎方遘患。复弃中国去，远身适荆蛮。亲戚对我悲，朋友相追攀。出门无所见，白骨蔽平原。路有饥妇人，抱子弃草间。顾闻号泣声，挥涕独不还。未知身死处，何能两相完。驱马弃之去，不忍听此言。南登霸陵岸，回首望长安。悟彼下泉人，喟然伤心肝。
七哀诗三首 其二 ,汉,王粲,古风,荆蛮非我乡，何为久滞淫。方舟溯大江，日暮愁我心。山冈有馀映，岩阿增重阴。狐狸驰赴穴，飞鸟翔故林。流波激清响，猴猿临岸吟。迅风拂裳袂，白露沾衣襟。独夜不能寐，摄衣起抚琴。丝桐感人情，为我发悲音。羁旅无终极，忧思壮难任。
七哀诗三首 其三 ,汉,王粲,古风,边城使心悲，昔吾亲更之。冰雪截肌肤，风飘无止期。百里不见人，草木谁当迟。登城望亭燧，翩翩飞戍旗。行者不顾反，出门与家辞。子弟多俘虏，哭泣无已时。天下尽乐土，何为久留兹。蓼虫不知辛，去来勿与咨。
诗,汉,王粲,古风,荆轲为燕使，送者盈水滨。缟素易水上，涕泣不可挥。
太庙颂歌,汉,王粲,古风,思皇烈祖。时迈其德。肇启洪源。贻燕我则。我休厥成。聿先厥道。丕显丕钦。允时祖考。绥庶邦。和四字。九功备。彝乐序。建崇牙。设璧羽。六佾奏。八音举。昭大孝。衎妣祖。念武功。收纯祜。于穆清庙。翼翼休徵。祁祁髦士。厥德允升。怀想成位。咸在宫。无思不若。允观厥崇。
俞儿舞歌四首 其一 矛俞新福歌,汉,王粲,古风,汉初建国家。匡九州。蛮荆震服。五刃三革休。安不忘备武乐修。宴我宾师。敬用御天。永乐无忧。子孙受百福。常与松乔游。烝庶德。莫不咸欢柔。
俞儿舞歌四首 其三 安台新福歌,汉,王粲,古风,武功既定。庶士咸绥。乐陈我广庭。式宴宾与师。昭文德。宣武威。平九有。抚民黎。荷天宠。延寿尸。千载莫我违。
俞儿舞歌四首 其四 行辞新福歌,汉,王粲,古风,神武用师士素厉。仁恩广覆。猛节横逝。自古立功。莫我弘大。桓桓征四国。爰及海裔。汉国保长庆。垂祚延万世。
赠蔡子笃诗,汉,王粲,四言诗,翼翼飞鸾，载飞载东。我友云徂，言戾旧邦。舫舟翩翩，以溯大江。蔚矣荒涂，时行靡通。慨我怀慕，君子所同。悠悠世路，乱离多阻。济岱江衡，邈焉异处。风流云散，一别如雨。人生实难，愿其弗与。瞻望遐路，允企伊伫。烈烈冬日，肃肃凄风。潜鳞在渊，归雁载轩。苟非鸿雕，孰能飞翻。虽则追慕，予思罔宣。瞻望东路，惨怆增叹。率彼江流，爰逝靡期。君子信誓，不迁于时。及子同寮，生死固之。何以赠行，言赋新诗。中心孔悼，涕泪涟洏。嗟尔君子，如何勿思。
赠士孙文始,汉,王粲,四言诗,天降丧乱。靡国不夷。我暨我友。自彼京师。宗守荡失。越用遁违。迁于荆楚。在漳之湄。在漳之湄。亦克晏处。和通篪埙。比德车辅。既度礼义。卒获笑语。庶兹永日。无愆厥绪。虽曰无愆。时不我已。同心离事。乃有逝止。横此大江。淹彼南汜。我思弗及。载坐载起。惟彼南汜。君子居之。悠悠我心。薄言慕之。人亦有言。靡日不思。矧伊嬿婉。胡不凄而。晨风夕逝。托与之期。瞻仰王室。慨其永慨。良人在外。谁佐天官。四国方阻。俾尔归藩。作式下国。无曰蛮裔。不虔汝德。慎尔所主。率由嘉则。龙虽勿用。志亦靡忒。悠悠澹澧。郁彼唐林。虽则同域。邈尔迥深。白驹远志。古人所箴。允矣君子。不遐厥心。既往既来。无密尔音。
赠文叔良,汉,王粲,四言诗,翩翩者鸿，率彼江滨。君子于征，爰聘西邻。临此洪渚，伊思梁岷。尔行孔邈，如何忽勤。君子敬始，慎尔所主。谋言必贤，错说申辅。延陵有作，侨肸是与。先民遗迹，来世之矩。既慎尔主，亦迪知几。探情以华，睹著知微。视明听聪，靡事不惟。董褐荷名，胡宁不师。众不可盖，无尚我言。梧宫致辩，齐楚构患。成功有要，在众思欢。人之多忌，掩之实难。瞻彼黑水，滔滔其流。江汉有卷，允来厥休。二邦若否，职汝之由。缅彼行人，鲜克弗留。尚哉君子，异于他仇。人谁不勤，无厚我忧。惟诗作赠，敢咏在舟。
为潘文则作思亲诗,汉,王粲,四言诗,穆穆显妣，德音徽止。思齐先姑，志侔姜姒。躬此劳瘁，鞠予小子。小子之生，遭世罔宁。烈考勤时，从之于征。奄遘不造，殷忧是婴。咨于靡及，退守祧祊。五服荒离，四国分争。祸难斯逼，救死于颈。嗟我怀归，弗克弗逞。圣善独劳，莫慰其情。春秋代逝，于兹九龄。缅彼行路，焉托予诚。予诚既否，委之于天。庶我显妣，克保遐年。亹亹惟惧，心乎如悬。如何不吊，早世徂颠。于存弗养，于后弗临。遗衍在体，惨痛切心。形影尸立，魂爽飞沈。在昔蓼莪，哀有馀音。我之此譬，忧其独深。胡宁视息，以济于今。岩岩丛险，则不可摧。仰瞻归云，俯聆飘回。飞焉靡翼，超焉靡阶。思若流波，情似坻颓。诗之作矣，情以告哀。
俞儿舞歌四首 其二 弩俞新福歌,汉,王粲,四言诗,材官选士，剑弩错陈。应桴蹈节，俯仰若神。绥我武烈，笃我淳仁。自东自西，莫不来宾。
灵寿杖颂,汉,王粲,四言诗,兹杖灵木，以介眉寿。奇干贞正，不待矫輮。据贞斯直，植之爰茂。
赠文叔良,汉,王粲,句,温温恭人，禀道之极。
赠杨德祖,汉,王粲,句,我君饯之，其乐泄泄。
从军诗,汉,王粲,句,被羽在先登，甘心除国疾。
从军诗,汉,王粲,句,楼船凌洪波，寻戈刺群虏。
诗,汉,王粲,句,探怀授所欢，愿醉不顾身。
诗,汉,王粲,句,哀笑动梁尘，急觞荡幽默。
歌,汉,司马相如,古风,独处室兮廓无依。思佳人兮情伤悲。彼君子兮来何迟。日既墓兮华色衰。敢托身兮长自私。
琴歌二首 其一 ,汉,司马相如,古风,凤兮凤兮归故乡。遨游四海求其皇。时未通遇无所将。何悟今夕升斯堂。有艳淑女在此方。室迩人遐毒我肠。何缘交颈为鸳鸯。
琴歌二首 其二 ,汉,司马相如,古风,皇兮皇兮从我栖，得托孳尾永为妃。交情通意心和谐，中夜相从知者谁。双翼俱起翻高飞，无感我心使余悲。
封禅颂,汉,司马相如,四言诗,宛宛黄龙，兴德而升。采色炫耀，熿炳辉煌。正阳显见，觉悟黎蒸。于传载之，云受命所乘。厥之有章，不必谆谆。依类托寓，谕以封峦。
费凤别碑诗,汉,石勋,古风,君讳凤，字伯萧，梁相之元子，九江太守之长兄也。世德袭爵，银艾相亚。恢遐祖之鸿轨，拓前代之休踪。邈逸越而难继，非群愚之所颂。仁义本于心，慈孝著于性。不失典术，行不越矩度。清洁皦尔，泥而不滓。恤忧矜厄，施而不记。由近及远，靡不覆载。帮能阐令名而云腾，扬盛声而风布。践郡右职，三贡献计。辟州式部，忠以卫上。汉安二年，吴郡太守东海郭君，以君有逶蛇之节。自公之操，年卅一举孝廉，拜郎中，除或国新平长。神化风靡，惠以流下。静而为治，匪烦匪扰。乾乾日稷，矜此黔首。功成事就，色斯高举。宰司委职位，思贤以自辅。玄懿守谦虚，白驹以𢄘阻。丹阳有越寇，没□□□□。命君讨理之，试守故鄣长。盖危乱有不让，又畏此之罪罟。□□而□牧，爰止其师旅。窎若飞鹰鵔，䖔若夫虓虎。强者绥以德，弱者以仁抚。简在上帝心，功训而特纪。轓舆宰堂邑，基月而致道。视□□□□，遂据亏卿尹。中表之恩情，兄弟与甥舅。樢与女萝性，乐松之茂好。闻君显令名，举宗为欢喜。不悟奄忽终，藏形而匿影。耕夫释耒耜，桑妇投钩莒。道阻而且长，望远泪如雨。荚马循大路，搴裳而涉洧。悠悠歌黍离，黄鸟集于楚。惴惴之临穴，送君于厚土。嗟嗟悲且伤，每食□不饱。夫人笃旧好，不以存亡改，文平感渭阳，凄怆益以甚。诸姑咸璧踊，爰及君伯姊。孝孙字元宰，生不识考妣。追惟厥祖恩，蓬首斩缞杖。世所不能为，流称于乡党。见吾若君存，剥裂而不已。一别会无期，相去三千里。绝翰永慷慨，泣下不可止。
见志诗二首 其一 ,汉,仲长统,四言诗,飞鸟遗迹，蝉蜕亡壳。腾蛇弃鳞，神龙丧角。至人能变，达士拔俗。乘云无辔，骋风无足。垂露成帏，张霄成幄。沆瀣当餐，九阳代烛。恒星艳珠，朝霞润玉。六合之内，恣心所欲。人事可遗，何为局促。
见志诗二首 其二 ,汉,仲长统,四言诗,大道虽夷，见几者寡。任意无非，适物无可。古来绕绕，委曲如琐。百虑何为，至要在我。寄愁天上，埋忧地下。叛散五经，灭弃风雅。百家杂碎，请用从火。抗志山西，游心海左。元气为舟，微风为柁。敖翔太清，纵意容冶。
诗,汉,仲长统,四言诗,春云为马，秋风为驷。按之不迟，劳之不疾。
与刘伯宗绝交诗,汉,朱穆,四言诗,北山有鸱，不洁其翼。飞不正向，寝不定息。饥则木揽，饱则泥伏。饕餮贪污，臭腐是食。填肠满嗉，嗜欲无极。长鸣呼凤，谓凤无德。凤之所趣，与子异域。永从此决，各自努力。
驾出北郭门行,汉,阮瑀,古风,驾出北郭门，马樊不肯驰。下车步踟蹰，仰折枯杨枝。顾闻丘林中，噭噭有悲啼。借问啼者出，何为乃如斯。亲母舍我殁，后母憎孤儿。饥寒无衣食，举动鞭捶施。骨消肌肉尽，体若枯树皮。藏我空室中，父还不能知。上冢察故处，存亡永别离。亲母何可见，泪下声正嘶。弃我于此间，穷厄岂有赀。传告后代人，以此为明规。
琴歌,汉,阮瑀,古风,奕奕天门开，大魏应期运。青盖巡九州，在东西人怨。士为知己死，女为悦者玩。恩义苟敷畅，他人焉能乱。
咏史诗二首 其一 ,汉,阮瑀,古风,误哉秦穆公，身没从三良。忠臣不违命，随躯就死亡。低头窥圹户，仰视日月光。谁谓此可处，恩义不可忘。路人为流涕，黄鸟鸣高桑。
咏史诗二首 其二 ,汉,阮瑀,古风,燕丹善勇士，荆轲为上宾。图尽擢匕首，长驱西入秦。素车驾白马，相送易水津。渐离击筑歌，悲声感路人。举坐同咨嗟，叹气若青云。
七哀诗,汉,阮瑀,古风,丁年难再遇，富贵不重来。良时忽一过，身体为土灰。冥冥九泉室，漫漫长夜台。身尽气力索，精魂靡所能。嘉肴设不御，旨酒盈觞杯。出圹望故乡，但见蒿与莱。
公燕诗,汉,阮瑀,古风,阳春和气动，贤主以崇仁。布惠绥人物，降爱常所亲。上堂相娱乐，中外奉时珍。五味风雨集，杯酌若浮云。
诗,汉,阮瑀,古风,临川多悲风，秋日苦清凉。客子易为戚，感此用哀伤。揽衣起踯躅，上观心与房。三星守故次，明月未收光。鸡鸣当何时，朝晨尚未央。还坐长叹息，忧忧安可忘。
诗,汉,阮瑀,古风,我行自凛秋，季冬乃来归。置酒高堂上，友朋集光辉。念当复离别，涉路险且夷。思虑益惆怅，泪下沾裳衣。
诗,汉,阮瑀,古风,四皓隐南岳，老莱窜河滨。颜回乐陋巷，许由安贱贫。伯夷饿首阳，天下归其仁。何患处贫苦，但当守明真。
诗,汉,阮瑀,古风,白发随栉堕，未寒思厚衣。四支易懈惓，行步益疏迟。常恐时岁尽，魂魄忽高飞。自知百年后，堂上生旅葵。
诗,汉,阮瑀,古风,苦雨滋玄冬，引日弥且长。丹墀自歼殪，深树犹沾裳。客行易感悴，我心摧已伤。登台望江沔，阳侯沛洋洋。
诗,汉,阮瑀,古风,民生受天命，漂若河中尘。虽称百龄寿，孰能应此身。犹获婴凶祸，流落恒苦辛。
诗,汉,阮瑀,句,箭细铁丝刚，刀插银刃白。
诗,汉,阮瑀,句,春岑蔼林木。
董娇饶诗,汉,宋子侯,古风,洛阳城东路，桃李生路傍。花花自相对，叶叶自相当。春风南北起，花叶正低昂。不知谁家子，提笼行采桑。纤手折其枝，花落何飘飏。请谢彼姝子，何为见损伤。高秋八九月，白露变为霜。终年会飘堕，安得久馨香。秋时自零落，春月复芬芳。何如盛年去，欢爱永相忘。吾欲竟此曲，此曲愁人肠。归来酌美酒，挟瑟上高堂。
北方有佳人,汉,李延年,古风,北方有佳人。绝世而独立。一顾倾人城。再顾倾人国。宁不知倾城与倾国。佳人难再得。
歌,汉,李陵,古风,径万里兮度沙漠。为君将兮奋匈奴。路穷绝兮矢刃摧。士众灭兮名已隤。老母已死虽欲报恩将安归。
九曲歌,汉,李尤,古风,年岁晚墓时已斜。安得壮士翻日车。肥骨消灭随尘去。
武功歌,汉,李尤,古风,□□□。鸣金鼓。马模起。士激怒。清埃飞。连日月。恩普洽。威令行。身非金石。名俱灭焉。
河铭,汉,李尤,四言诗,洋洋河水，赴宗于海。经自中州，龙图所在。昔周诸侯，会于孟津。鱼入王舟，乃往尅殷。大汉承绪，怀附遐邻。邦事来济，各贡厥珍。
洛水铭,汉,李尤,四言诗,洛出熊耳，东流会集。夏禹导疏，经于洛邑。元龟赤字，汉符是立。帝都通路，建国南乡。万乘终济，造舟为梁。三都五州，贡篚万方。广视远听，审任贤良。元首昭明，庶物是康。
舟楫铭,汉,李尤,四言诗,舟楫之利，譬犹舆马。辇重历远，以济天下。相风视波，穷䆒川野。安审惧慎，终无不可。
小车铭,汉,李尤,四言诗,员盖象天，方舆则地。轮法阴阳，动不相离。合之嗛嘘，疏达开通。两辎障邪，尊卑是从。輗軏之用，信义所同。
天軿车铭,汉,李尤,四言诗,奚氏本造，后裔饰雍。轮以代步，軿以蔽容。轮軿并合，出入周通。追仁赴义，惟礼是恭。
良弓铭,汉,李尤,四言诗,弓矢之作，爰自曩时。乡射载礼，招命在诗。妙称颜高，巧发晋师。不争之美，亦以辨仪。
印铭,汉,李尤,四言诗,赤绂在躬，非印不明。棨传符节，非印不行。龟钮犊鼻，用尔作程。
冠帻铭,汉,李尤,四言诗,冠为元服，帻为首服。君子敬慎，自强不忒。
熏炉铭,汉,李尤,四言诗,上似蓬莱，吐气委蛇。芳烟布绕，遥冲紫微。
镜铭,汉,李尤,四言诗,铸铜为鉴，整饰容颜。修尔法服，正尔衣冠。
围棋铭,汉,李尤,四言诗,诗人幽忆，感物则思。志之空闲，玩弄游意。局为宪矩，棋法阴阳。道为经纬，方错列张。
樽铭,汉,李尤,四言诗,樽设在堂，以俟俊乂。三山共承，雕琢错带。
床几铭,汉,李尤,四言诗,虚左致贤，设坐来宾。筵床对几，盛养巳陈。殽仁饭义，枕典席文。道可醉饱，何必清醇。西伯善养，二老来臻。
金羊灯铭,汉,李尤,四言诗,贤哲勉务，惟日不足。金羊载耀，作明以续。
京师上巳篇,汉,杜笃,句,窈窕淑女美胜艳，妃戴翡翠珥明珠。
羽林郎诗,汉,辛延年,古风,昔有霍家奴，姓冯名子都。依倚将军势，调笑酒家胡。胡姬年十五，春日独当垆。长裾连理带，广袖合欢襦。头上蓝田玉，耳后大秦珠。两鬟何窈窕，一世良所无。一鬟五百万，两鬟千万馀。不意金吾子，娉婷过我庐。银鞍何煜爚，翠盖空踟蹰。就我求清酒，丝绳提玉壶。就我求珍肴，金盘鲙鲤鱼。贻我青铜镜，结我红罗裾。不惜红罗裂，何论轻贱躯。男儿爱后妇，女子重前夫。人生有新故，贵贱不相逾。多谢金吾子，私爱徒区区。
甘颂,汉,宗炳,四言诗,煌煌嘉实，磊如景星。南金其色，隋珠其形。
歌,汉,东方朔,古风,陆沉于俗。避世金马门。宫殿中可以避世全身。何必深山之中蒿庐之下。
嗟伯夷,汉,东方朔,古风,穷隐处兮窟穴自藏。与其随佞而得志兮。不若从孤竹于首阳。
戒子诗,汉,东方朔,四言诗,明者处世，莫尚于中。优哉游哉，于道相从。首阳为拙，柳惠为工。饱食安步，以仕代农。依隐玩世，诡时不逢。才尽身危，好名得华。有群累生，孤贵失和。遗馀不匮，自尽无多。圣人之道，一龙一蛇。形见神藏，与物变化。随时之宜，无有常家。
七言,汉,东方朔,句,折羽翼兮摩苍天。
六言,汉,东方朔,句,合樽促席相娱，计策弃捐不收。
七谏 其一 初放,汉,东方朔,骚,平生于国兮长于原壄。言语讷譅兮又无彊辅。浅智褊能兮闻见又寡。数言便事兮见怨门下。王不察其长利兮卒见弃乎原壄。伏念思过兮无可改者。群众成朋兮上浸以惑。巧佞在前兮贤者灭息。尧舜圣已没兮孰为忠直？高山崔巍兮水流汤汤。死日将至兮与麋鹿如坈。块兮鞠，当道宿，举世皆然兮余将谁告？斥逐鸿鹄兮近习鸱枭，斩伐橘柚兮列树苦桃。便娟之修竹兮寄生乎江潭。上葳蕤而防露兮下泠泠而来风。孰知其不合兮若竹柏之异心。往者不可及兮来者不可待。悠悠苍天兮莫我振理。窃怨君之不寤兮吾独死而后已。
七谏 其二 沉江,汉,东方朔,骚,惟往古之得失兮，览私微之所伤。尧舜圣而慈仁兮，后世称而弗忘。齐桓失于专任兮，夷吾忠而名彰。晋献惑于孋姬兮，申生孝而被殃。偃王行其仁义兮，荆文寤而徐亡。纣暴虐以失位兮，周得佐乎吕望。修往古以行恩兮，封比干之丘垄。贤俊慕而自附兮，日浸淫而合同。明法令而修理兮，兰芷幽而有芳。苦众人之妒予兮，箕子寤而佯狂。不顾地以贪名兮，心怫郁而内伤。联蕙芷以为佩兮，过鲍肆而失香。正臣端其操行兮，反离谤而见攘。世俗更而变化兮，伯夷饿于首阳。独廉洁而不容兮，叔齐久而逾明。浮云陈而蔽晦兮，使日月乎无光。忠臣贞而欲谏兮，谗谀毁而在旁。秋草荣其将实兮，微霜下而夜降。商风肃而害生兮，百草育而不长。众并谐以妒贤兮，孤圣特而易伤。怀计谋而不见用兮，岩穴处而隐藏。成功隳而不卒兮，子胥死而不葬。世从俗而变化兮，随风靡而成行。信直退而毁败兮，虚伪进而得当。追悔过之无及兮，岂尽忠而有功。废制度而不用兮，务行私而去公。终不变而死节兮，惜年齿之未央。将方舟而下流兮，冀幸君之发矇。痛忠言之逆耳兮，恨申子之沉江。愿悉心之所闻兮，遭值君之不聪。不开寤而难道兮，不别横之与纵。听奸臣之浮说兮，绝国家之久长。灭规矩而不用兮，背绳墨之正方。离忧患而乃寤兮，若纵火于秋蓬。业失之而不救兮，尚何论乎祸凶？彼离畔而朋党兮，独行之士其何望？日渐染而不自知兮，秋毫微哉而变容。众轻积而折轴兮，原咎杂而累重。赴湘沅之流澌兮，恐逐波而复东。怀沙砾而自沉兮，不忍见君之蔽壅。
七谏 其三 怨世,汉,东方朔,骚,世沉淖而难论兮，俗岒峨而㠁嵯。清泠泠而歼灭兮，溷湛湛而日多。枭鸮既以成群兮，玄鹤弭翼而屏移。蓬艾亲人御于床第兮，马兰踸踔而日加。弃捐药芷与杜衡兮，余柰世之不知芳何？何周道之平易兮，然芜秽而险戏。高阳无故而委尘兮，唐虞点灼而毁议。谁使正其真是兮，虽有八师而不可为。皇天保其高兮，后土持其久。服清白以逍遥兮，偏与乎玄英异色。西施媞媞而不得见兮，𡠜母勃屑而日侍。桂蠹不知所淹留兮，蓼虫不知徙乎葵菜。处湣湣之浊世兮，安所达乎吾志。意有所载而远逝兮，固非众人之所识。骥踌躇于弊輂兮，遇孙阳而得代。吕望穷困而不聊生兮，遭周文而舒志。宁戚饭牛而商歌兮，桓公闻而弗置。路室女之方桑兮，孔子过之以自侍。吾独乖剌而无当兮，心悼怵而耄思。思比干之恲恲兮，哀子胥之慎事。悲楚人之和氏兮，献宝玉以为石。遇厉武之不察兮，羌两足以毕斮。小人之居势兮，视忠正之何若？改前圣之法度兮，喜嗫嚅而妄作。亲谗谀而疏贤圣兮，讼谓闾娵为丑恶。愉近习而蔽远兮，孰知察其黑白。卒不得效其心容兮，安眇眇而无所归薄。专精爽以自明兮，晦冥冥而壅蔽。年既已过太半兮，然埳轲而留滞。欲高飞而远集兮，恐离罔而灭败。独冤抑而无极兮，伤精神而寿夭。皇天既不纯命兮，余生终无所依。愿自沉于江流兮，绝横流而径逝。宁为江海之泥涂兮，安能久见此浊世？
七谏 其四 怨思,汉,东方朔,骚,贤士穷而隐处兮，廉方正而不容。子胥谏而靡躯兮，比干忠而剖心。子推自割而饲君兮，德日忘而怨深。行明白而曰黑兮，荆棘聚而成林。江离弃于穷巷兮，蒺藜蔓乎东厢。贤者蔽而不见兮，谗谀进而相朋。枭鸮并进而俱鸣兮，凤皇飞而高翔。愿壹往而径逝兮，道壅绝而不通。
七谏 其五 自悲,汉,东方朔,骚,居愁勤其谁告兮，独永思而忧悲。内自省而不惭兮，操愈坚而不衰。隐三年而无决兮，岁忽忽其若颓。怜余身不足以卒意兮，冀一见而复归。哀人事之不幸兮，属天命而委之咸池。身被疾而不閒兮，心沸热其若汤。冰炭不可以相并兮，吾固知乎命之不长。哀独苦死之无乐兮，惜余年之未央。悲不反余之所居兮，恨离予之故乡。鸟兽惊而失群兮，犹高飞而哀鸣。狐死必首丘兮，夫人孰能不反其真情？故人疏而日忘兮，新人近而俞好。莫能行于杳冥兮，孰能施于无报？苦众人之皆然兮，乘回风而远游。凌恒山其若陋兮，聊愉娱以忘忧。悲虚言之无实兮，苦众口之铄金。过故乡而一顾兮，泣歔欷而沾衿。厌白玉以为面兮，怀琬琰以为心。邪气入而感内兮，施玉色而外淫。何青云之流澜兮，微霜降之蒙蒙。徐风至而徘徊兮，疾风过之汤汤。闻南藩乐而欲往兮，至会稽而且止。见韩众而宿之兮，问天道之所在？借浮云以送予兮，载雌霓而为旌。驾青龙以驰骛兮，班衍衍之冥冥。忽容容其安之兮，超慌忽其焉如。苦众人之难信兮，愿离群而远举。登峦山而远望兮，好桂树之冬荣。观天火之炎炀兮，听大壑之波声。引八维以自道兮，含沆瀣以长生。居不乐以时思兮，食草木之秋实。饮菌若之朝露兮，构桂木而为室。杂橘柚以为囿兮，列新夷与椒桢。鹍鹤孤而夜号兮，哀居者之诚贞。
七谏 其六 哀命,汉,东方朔,骚,哀时命之不合兮，伤楚国之多忧。内怀情之洁白兮，遭乱世而离尤。恶耿介之直行兮，世溷浊而不知。何君臣之相失兮，上沅湘而分离。测汨罗之湘水兮，知时固而不反。伤离散之交乱兮，遂侧身而既远。处玄舍之幽门兮，穴岩石而窟伏。从水蛟而为徒兮，与神龙乎休息。何山石之崭岩兮，灵魂屈而偃蹇。含素水而蒙深兮，日眇眇而既远。哀形体之离解兮，神𦊀两而无舍。惟椒兰之不反兮，魂迷惑而不知路。愿无过之设行兮，虽灭没之自乐。痛楚国之流亡兮，哀灵修之过到。固时俗之溷浊兮，志瞀迷而不知路。念私门之正匠兮，遥涉江而远去。念女媭之婵媛兮，涕泣流乎于悒。我决死而不生兮，虽重追吾何及。戏疾濑之素水兮，望高山之蹇产。哀高丘之赤岸兮，遂没身而不反。
七谏 其七 谬谏,汉,东方朔,骚,怨灵修之浩荡兮，夫何执操之不固。悲太山之为隍兮，孰江河之可涸。愿承閒而效志兮，恐犯忌而干讳。卒抚情以寂寞兮，然怊怅而自悲。玉与石其同匮兮，贯鱼眼与珠玑。驽骏杂而不分兮，服罢牛而骖骥。年滔滔而自远兮，寿冉冉而愈衰。心悇憛而烦冤兮，蹇超摇而无冀。固时俗之工巧兮，灭规矩而改错。却骐骥而不乘兮，策驽骀而取路。当世岂无骐骥兮，诚无王良之善驭。见执辔者非其人兮，故驹跳而远去。不量凿而正枘兮，恐矩矱之不同。不论世而高举兮，恐操行之不调。弧弓弛而不张兮，孰云知其所至？无倾危之患难兮，焉知贤士之所死？俗推佞而进富兮，节行张而不著。贤良蔽而不群兮，朋曹比而党誉。邪说饰而多曲兮，正法弧而不公。直士隐而避匿兮，谗谀登乎明堂。弃彭咸之娱乐兮，灭巧倕之绳墨。菎蕗杂于黀蒸兮，机蓬矢以射革。驾蹇驴而无策兮，又何路之能极？以直针而为钓兮，又何鱼之能得？伯牙之绝弦兮，无钟子期而听之。和抱璞而泣血兮，安得良工而剖之？同音者相和兮，同类者相似。飞鸟号其群兮，鹿鸣求其友。故叩宫而宫应兮，弹角而角动。虎啸而谷风至兮，龙举而景云往。音声之相和兮，言物类之相感也。夫方圜之异形兮，势不可以相错。列子隐身而穷处兮，世莫可以寄托。众鸟皆有行列兮，凤独翔翔而无所薄。经浊世而不得志兮，愿侧身岩穴而自托。欲阖口而无言兮，尝被君之厚德。独便悁而怀毒兮，愁郁郁之焉极！念三年之积思兮，愿壹见而陈辞。不及君而骋说兮，世孰可为明之。身寝疾而日愁兮，情沉抑而不扬。众人莫可与论道兮，悲精神之不通。乱曰：鸾皇孔凤日以远兮，畜凫鴐鹅。鸡鹜满堂坛兮，蛙黾游乎华池。要袅奔亡兮，腾驾橐驼。铅刀进御兮，遥弃太阿。拔搴玄芝兮，列树芋荷。橘柚萎枯兮，苦李旖旎。甂瓯登于明堂兮，周鼎潜乎深渊。自古而固然兮，吾又何怨乎今之人！
歌,汉,枚乘,古风,麦秀蔪兮雉朝飞。向虚壑兮背枯槐。依绝区兮临回溪。
歌诗,汉,侯瑾,句,周公为司马，白鱼入王舟。
述志诗,汉,侯瑾,句,嫫母升玉堂。
印衣铭,汉,胡广,四言诗,明明圣皇，旌以命服。纡朱怀金，为光为饰。迈种其泽，抚宁四国。宣慈惠和，柔嘉维则。克副帝心，膺兹多福。登位历寿，子孙千亿。
讽谏诗,汉,韦孟,四言诗,肃肃我祖，国自豕韦。黼衣朱绂，四牡龙旗。彤弓斯征，抚宁遐荒。总齐群邦，以翼大商。迭彼大彭，勋绩惟光。至于有周，历世会同。王赧听谮，寔绝我邦。我邦既绝，厥政斯逸。赏罚之行，非繇王室。庶尹群后，靡扶靡卫。五服崩离，宗周以队。我祖斯微，迁于彭城。在予小子，勤诶厥生。阸此嫚秦，耒耜以耕。悠悠嫚秦，上天不宁。乃眷南顾，授汉于京。于赫有汉，四方是征。靡适不怀，万国逌平。乃命厥弟，建侯于楚。俾我小臣，惟傅是辅。竞竞元王，恭俭净壹。惠此黎民，纳彼辅弼。飨国渐世，垂烈于后。乃及夷王，克奉厥绪。咨命不永，惟王统祀。左右陪臣，此惟皇士。如何我王，不思守保。不惟履冰，以继祖考。邦事是废，逸游是娱。犬马繇繇，是放是驱。务彼鸟兽，忽此稼苗。烝民以匮，我王以偷。所弘非德，所亲非俊。唯囿是恢，唯谀是信。睮睮谄夫，咢咢黄发。如何我王，曾不是察。既藐下臣，追欲从逸。嫚彼显祖，轻兹削黜。嗟嗟我王，汉之睦亲。曾不夙夜，以休令闻。穆穆天子，临尔下土。明明群司，执宪靡顾。正遐繇近，殆其怙兹。嗟嗟我王，曷不此思。非思非鉴，嗣其罔则。弥弥其失，岌岌其国。致冰匪霜，致队靡嫚。瞻惟我王，昔靡不练。兴国救颠，孰违悔过。追思黄发，秦缪以霸。岁月其徂，年其逮耇。于昔君子，庶显于后。我王如何，曾不斯览。黄发不近，胡不时监。
在邹诗,汉,韦孟,四言诗,微微小子，既耇且陋。岂不牵位，秽我王朝。王朝肃清，惟俊之庭。顾瞻余躬，惧秽此征。我之退征，请于天子。天子我恤，矜我发齿。赫赫天子，明悊且仁。县车之义，以洎小臣。嗟我小子，岂不怀土。庶我王寤，越迁于鲁。既去祢祖，惟怀惟顾。祈祈我徒，戴负盈路。爰戾于邹，鬋茅作堂。我徒我环，筑室于墙。我既迁逝，心存我旧。梦我渎上，立于王朝。其梦如何，梦争王室。其争如何，梦王我弼。寤其外邦，欢其喟然。念我祖考，泣涕其涟。微微老夫，咨既迁绝。洋洋仲尼，视我遗烈。济济邹鲁，礼义唯恭。诵习弦歌，于异他邦。我虽鄙耇，心其好而。我徒侃尔，乐亦在而。
自劾诗,汉,韦玄成,四言诗,赫矣我祖，侯于豕韦。赐命建伯，有殷以绥。厥绩既昭，车服有常。朝宗商邑，四牡翔翔。德之令显，庆流于裔。宗周至汉，群后历世。肃肃楚傅，辅翼元夷。厥驷有庸，惟慎惟祗。嗣王孔佚，越迁于邹。五世圹僚，至我节侯。惟我节侯，显德遐闻。左右昭宣，五品以训。既耇致位，惟懿惟奂。厥赐祁祁，百金洎馆。国彼扶阳，在京之东。惟帝是留，政谋是从。绎绎六辔，是列是理。威仪济济，朝享天子。天子穆穆，是宗是师。四方遐尔，观国之辉。茅土之继，在我俊兄。惟我俊兄，是让是形。于休厥德，于赫有声。致我小子，越留于京。惟我小子，不肃会同。媠彼车服，黜此附庸。赫赫显爵，自我队之。微微附庸，自我招之。谁能忍愧，寄之我颜。谁将遐征，从之夷蛮。于赫三事，匪俊匪作。于蔑小子，终焉其度。谁谓华高，企其齐而。谁谓德难，厉其庶而。嗟我小子，于贰其尤。队彼令声，申此择辞。四方群后，我监我视。威仪车服，唯肃是履。
戒子孙诗,汉,韦玄成,四言诗,于肃君子，既令厥德。仪服此恭，棣棣其则。咨余小子，既德靡逮。曾是车服，荒嫚以队。明明天子，俊德烈烈。不遂我遗，恤我九列。我既兹恤，惟夙惟夜。畏忌是申，供事靡惰。天子我监，登我三事。顾我伤队，爵复我旧。我既此登，望我旧阶。先后兹度，涟涟孔怀。司直御事，我熙我盛。群公百僚，我嘉我庆。于异卿士，非同我心。三事惟艰，莫我肯矜。赫赫三事，力虽此毕。非我所度，退其罔日。昔我之队，畏不此居。今我度兹，戚戚其惧。嗟我后人，命其靡常。靖享尔位，瞻仰靡荒。慎尔会同，戒尔车服。无媠尔仪，以保尔域。尔无我视，不慎不整。我之此复，惟禄之幸。于戏后人，惟肃惟栗。无忝显祖，以蕃汉室。
歌诗三章 其一 【远夷乐德歌】,汉,唐菆,四言诗,大汉是治。与天合意。吏译平端。不从我来。闻风向化。所见奇异。多赐缯布。甘美酒食。昌乐肉飞。屈申悉备。蛮夷贫薄。无所报嗣。愿主长寿。子孙昌炽。
歌诗三章 其二 【远夷慕德歌】,汉,唐菆,四言诗,蛮夷所处。日入之部。慕义向化。归日出主。圣德深恩。与人富厚。冬多霜雪。夏多和雨。寒温时适。部人多有。涉危历险。不远万里。去俗归德。心归慈母。
歌诗三章 其三 【远夷怀德歌】,汉,唐菆,四言诗,荒服之外。土地硗埆。食肉衣皮。不见盐谷。吏译传风。大汉安乐。携负归仁。触冒险狭。高山岐峻。缘崖磻石。木薄发家。百宿到洛。父子同赐。怀抱匹帛。传告种人。长愿臣仆。
起舞歌,汉,唐姬,古风,皇天崩兮后土颓。身为帝王兮命夭摧。死生路异兮从此乖。奈我茕独兮心中哀。
答秦嘉诗,汉,徐淑,古风,妾身兮不令，婴疾兮来归。沉滞兮家门，历时兮不差。旷废兮侍觐，情敬兮有违。君今兮奉命，远适兮京师。悠悠兮离别，无因兮叙怀。瞻望兮踊跃，伫立兮徘徊。思君兮感结，梦想兮容辉。君发兮引迈，去我兮日乖。恨无兮羽翼，高飞兮相追。长吟兮永叹，泪下兮沾衣。
答客诗,汉,桓麟,四言诗,邈矣甘罗，超等绝伦。伊彼杨乌，命世称贤。嗟予蠢弱，殊才伟年。仰惭二子，俯愧过言。
怨诗,汉,班婕妤,古风,新裂齐纨素，鲜洁如霜雪。裁为合欢扇，团团似明月。出入君怀袖，动摇微风发。常恐秋节至，凉飙夺炎热。弃捐箧笥中，恩情中道绝。
宝鼎诗,汉,班固,古风,岳修贡兮川效珍，吐金景兮歊浮云。宝鼎见兮色纷缊，焕其炳兮被龙文。登祖庙兮享圣神，昭灵德兮弥亿年。
白雉诗,汉,班固,古风,启灵篇兮披瑞图。获白雉兮效素乌。嘉祥阜兮集皇都。发皓羽兮奋翘英。容洁朗兮于纯精。彰皇德兮侔周成。永延长兮膺天庆。
论功歌诗二首 其一 灵芝歌,汉,班固,古风,因露寝兮产灵芝。象三德兮瑞应图。延寿命兮光此都。配上帝兮象太微。参日月兮扬光辉。
论功歌诗二首 其二 嘉禾歌,汉,班固,古风,后土化育兮四时行。修灵液养兮元气覆。冬同云兮春霢霂。膏泽洽兮殖嘉谷。
咏史,汉,班固,古风,三王德弥薄，惟后用肉刑。太苍令有罪，就递长安城。自恨身无子，困急独茕茕。小女痛父言，死者不可生。上书诣阙下，思古歌鸡鸣。忧心摧折裂，晨风扬激声。圣汉孝文帝，恻然感至情。百男何愦愦，不如一缇萦。
诗,汉,班固,古风,长安何纷纷。诏葬霍将军。刺绣被百领。县官给衣衾。宝剑值千金。指之干树枝。延陵轻宝剑。
竹扇诗,汉,班固,古风,供时有度量，异好有团方。来风堪避暑，静夜致清凉。
明堂诗,汉,班固,四言诗,于昭明堂，明堂孔阳。圣皇宗祀，穆穆煌煌。上帝宴飨，五位时序。谁其配之，世祖光武。普天率土，各以其职。猗欤缉熙，允怀多福。
辟雍诗,汉,班固,四言诗,乃流辟雍，辟雍汤汤。圣皇莅止，造舟为梁。皤皤国老，乃父乃兄。抑抑威仪，孝友光明。于赫太上，示我汉行。洪化惟神，永观厥成。
灵台诗,汉,班固,四言诗,乃经灵台，灵台既崇。帝勤时登，爰考休徵。三光宣精，五行布序。习习祥风，祁祁甘雨。百谷蓁蓁，庶草蕃庑。屡惟丰年，于皇乐胥。
诗,汉,班固,句,宝剑值千金，指之干树枝。
赠妇诗三首 其一 ,汉,秦嘉,古风,人生譬朝露，居世多屯蹇。忧艰常早至，欢会常苦晚。念当奉时役，去尔日遥远。遣车迎子还，空往复空返。省书情凄怆，临食不能饭。独坐空房中，谁与相劝勉。长夜不能眠，伏枕独展转。忧来如循环，匪席不可卷。
赠妇诗三首 其二 ,汉,秦嘉,古风,皇灵无私亲，为善荷天禄。伤我与尔身，少小罹茕独。既得结大义，欢乐苦不足。念当远离别，思念叙款曲。河广无舟梁，道近隔丘陆。临路怀惆怅，中驾正踯躅。浮云起高山，悲风激深谷。良马不回鞍，轻车不转毂。针药可屡进，愁思难为数。贞士笃终始，恩义可不属。
赠妇诗三首 其三 ,汉,秦嘉,古风,肃肃仆夫征，锵锵扬和铃。清晨当引迈，束带待鸡鸣。顾看空室中，仿佛相姿形。一别怀万恨，起坐为不宁。何用叙我心，遗思致款诚。宝钗好耀首，明镜可鉴形。芳香去垢秽，素琴有清声。诗人感木瓜，乃欲答瑶琼。愧彼赠我厚，惭此往物轻。虽知未足报，贵用叙我情。
述婚诗 其一 ,汉,秦嘉,四言诗,群祥既集，二族交欢。敬兹新姻，六礼不愆。羔雁总备，玉帛笺笺。君子将事，威仪孔闲。猗兮容兮，穆矣其言。
述婚诗 其二 ,汉,秦嘉,四言诗,纷彼婚姻，祸福之由。卫女兴齐，褒姒灭周。战战竞竞，惧德不仇。神启其吉，果获令攸。我之爱矣，荷天之休。
赠妇诗,汉,秦嘉,四言诗,暧暧白日，引曜西倾。啾啾鸡雀，群飞赴楹。皎皎明月，煌煌列星。严霜凄怆，飞雪覆庭。寂寂独居，寥寥空室。飘飘帷帐，荧荧华烛。尔不是居，帷帐何施。尔不是照，华烛何为。
诗,汉,秦嘉,句,岩石郁嵯峨。
答妇诗,汉,秦嘉,句,哀人易感伤。
诗,汉,秦嘉,句,过辞二亲墓，振策陟长衢。
诗,汉,秦嘉,句,严石郁嵯峨。
哀时命,汉,庄忌,骚,哀时命之不及古人兮，夫何予生之不遘时。往者不可扳援兮，徕者不可与期。志憾恨而不逞兮，杼中情而属诗。夜炯炯而不寐兮，怀隐忧而历兹。心郁郁而无告兮，众孰可与深谋？欿愁悴而委惰兮，老冉冉而逮之。居处愁以隐约兮，志沉抑而不扬。道壅塞而不通兮，江河广而无梁。愿至昆崙之悬圃兮，采钟山之玉英。揽瑶木之橝枝兮，望阆风之板桐。弱水汩其为难兮，路中断而不通。势不能凌波以径度兮，又无羽翼而高翔。然隐悯而不达兮，独徙倚而彷徉。怅惝罔以永思兮，心纡𨋎而增伤。倚踌躇以淹留兮，日饥馑而绝粮。廓抱景而独倚兮，超永思乎故乡。廓落寂而无友兮，谁可与玩此遗芳？白日晼晚其将入兮，哀余寿之弗将。车既弊而马罢兮，蹇邅徊而不能行。身既不容于浊世兮，不知进退之宜当。冠崔嵬而切云兮，剑淋离而从横。衣摄叶以储与兮，左袪挂于榑桑。右衽拂于不周兮，六合不足以肆行。上同凿枘于伏戏兮，下合矩矱于虞唐。愿尊节而式高兮，志犹卑夫禹汤。虽知困其不改操兮，终不以邪枉害方。世并举而好朋兮，壹斗斛而相量。众比周以肩迫兮，贤者远而隐藏。为凤皇作鹑笼兮，虽翕翅其不容。灵皇其不寤知兮，焉陈词而效忠？俗嫉妒而蔽贤兮，孰知余之从容？愿舒志而抽冯兮，庸讵知其吉凶？璋圭杂于甑窐兮，陇廉与孟娵同宫。举世以为恒俗兮，固将愁苦而终穷。幽独转而不寐兮，惟烦懑而盈匈。魂眇眇而驰骋兮，心烦冤之𢥞𢥞。志欿憾而不憺兮，路幽昧而甚难。块独守此曲隅兮，然欿切而永叹。愁修夜而宛转兮，气涫𩰾其若波。握剞劂而不用兮，操规矩而无所施。骋骐骥于中庭兮，焉能极夫远道？置猿狖于棂槛兮，夫何以责其捷巧？驷跛鳖而上山兮，吾固知其不能升。释管晏而任臧获兮，何权衡之能称？箘簬杂于黀蒸兮，机蓬矢以射革。负檐荷以丈尺兮，欲伸要而不可得。外迫胁于机臂兮，上牵联于矰弋。肩倾侧而不容兮，固狭腹而不得息。务光自投于深渊兮，不获世之尘垢。孰魁摧之可久兮，愿退身而穷处。凿山楹而为室兮，下被衣于水渚。雾露濛濛其晨降兮，云依斐而承宇。虹霓纷其朝霞兮，夕淫淫而淋雨。怊茫茫而无归兮，怅远望此旷野。下垂钓于溪谷兮，上要求于仙者。与赤松而结友兮，比王侨而为耦。使枭杨先导兮，白虎为之前后。浮云雾而入冥兮，骑白鹿而容与。魂眐眐以寄独兮，汨徂往而不归。处卓卓而日远兮，志浩荡而伤怀。鸾凤翔于苍云兮，故矰缴而不能加。蛟龙潜于旋渊兮，身不挂于罔罗。知贪饵而近死兮，不如下游乎清波。宁幽隐以远祸兮，孰侵辱之可为？子胥死而成义兮，屈原沉于汨罗。虽体解其不变兮，岂忠信之可化？志怦怦而内直兮，履绳墨而不颇。执权衡而无私兮，称轻重而不差。摡尘垢之枉攘兮，除秽累而反真。形体白而质素兮，中皎洁而淑清。时厌饫而不用兮，且隐伏而远身。聊窜端而匿迹兮，嗼𠴫默而无声。独便悁而烦毒兮，焉发愤而抒情。时暧暧其将罢兮，遂闷叹而无名。伯夷死于首阳兮，卒夭隐而不荣。太公不遇文王兮，身至死而不得逞。怀瑶象而佩琼兮，愿陈列而无正。生天𡒰之若过兮，忽烂漫而无成。邪气袭余之形体兮，疾憯怛而萌生。愿壹见阳春之白日兮，恐不终乎永年。
歌,汉,华容夫人,古风,发纷纷兮寘渠。骨籍籍兮亡居。母求死子兮妻求死夫。裴回两渠间兮君子独安居。
神汉桂阳太守周府君碑铭,汉,郭苍,古风,乾坤剖兮建两仪，刚柔分兮有险夷。咨中岳兮据崔嵬，叹衡林兮独倾亏。增陊峭兮甚䧢陁，鲧莫涉兮禹不窥。仰王禽兮又崎危，俯泷渊兮怛以悲，岸参天兮无路蹊。石纵横兮流洄洄，波隆隆兮声若雷。或抱货兮以从利，或追恩兮以赴义。汎舟楫兮有不避，沉躬躯兮有玄池。委性命兮于芒绳，潜寒慄兮不皇计，泛随流兮殆忘归。懿贤后兮发垩英，闵不通兮治斯溪。蹶巨石兮以湮填，开切促兮导曲机，推六泷兮弱其势。遏泌汨兮散其波，威怒定兮混灡灡，息聊啾兮逝□□。□□□兮蛟龙藏，陆夫唱兮舻人歌，名冠世兮超逾伦。今称扬兮铿流沙，功斐斐兮镇海裔，君乎君乎寿不訾。
饮马长城窟行,汉,陈琳,古风,饮马长城窟。水寒伤马骨。往谓长城吏。慎莫稽留太原卒。官作自有程。举筑谐汝声。男儿宁当格斗死。何能怫郁筑长城。长城何连连。连连三千里。边城多健少。内舍多寡妇。作书与内舍。便嫁莫留住。善侍新姑嫜。时时念我故夫子。报书往边地。君今出语一何鄙。身在祸难中。何为稽留他家子。生男慎莫举。生女哺用脯。君独不见长城下。死人骸骨相撑拄。结发行事君。慊慊心意关。明知边地苦。贱妾何能久自全。
诗,汉,陈琳,古风,高会时不娱，羁客难为心。殷怀从中发，悲感激清音。投觞罢欢坐，逍遥步长林。萧萧山谷风，黯黯天路阴。惆怅忘旋反，歔欷涕沾襟。
诗,汉,陈琳,古风,节运时气舒，秋风凉且清。闲居心不娱，驾言从友生。翱翔戏长流，逍遥登高城。东望看畴野，回顾览园庭。嘉木凋绿叶，芳草纤红荣。骋哉日月逝，年命将西倾。建功不及时，钟鼎何所铭。收念还寝房，慷慨咏坟经。庶几及君在，立德垂功名。
宴会诗,汉,陈琳,古风,凯风飘阴云，白日扬素晖。良友招我游，高会宴中闱。玄鹤浮清泉，绮树焕青蕤。
诗,汉,陈琳,古风,春天润九野，卉木涣油油。红华纷晔晔，发秀曜中衢。仲尼以圣德，行聘遍周流。遭斥厄陈蔡，归之命也夫。沈沦众庶间，与世无有殊。纡郁怀伤结，舒展有何由。轗轲固宜然，卑陋何所羞。援兹自抑慰，研精于道腴。
武溪深,汉,马援,古风,滔滔五溪一何深。鸟飞不度兽不敢临。嗟哉五溪多毒淫。
清诫,汉,高彪,古风,天长而地久，人生则不然。又不养以福，使全其寿年。饮酒病我性，思虑害我神。美色伐我命，利欲乱我真。神明无聊赖，愁毐于众烦。中年弃我逝，忽若风过山。形气各分离，一往不复还。上士悯其痛，抗志凌云烟。涤荡去秽累，飘渺任自然。退修清以净，存吾玄中玄。澄心剪思虑，泰清不受尘。恍惚中有物，希微无形端。智虑赫赫中，谷神绵绵存。
醉歌,汉,商丘成,句,出居安能郁郁。
歌,汉,崔骃,古风,皇皇太上湛恩笃兮，庶见我王咸思觌兮。仁爱纷纭德优渥兮，滂霈群生泽淋漉兮。惠我无疆承天祉兮，流衍万昆长无已兮。
安封侯诗,汉,崔骃,古风,戎马鸣兮金鼓震，壮士激兮忘身命。被兕甲兮跨良马，挥长戟兮彀强弩。
七言诗,汉,崔骃,古风,鸾鸟高翔时来仪。应治归德合望规。啄食楝实饮华池。
三言诗,汉,崔骃,古风,屏九皋，咏典文。披五素，耽三坟。
车左铭,汉,崔骃,四言诗,虞夏作车，取象机衡。君子建左，法天之阳。正位授绥，车不内顾。尘不出轨，鸾以节步。彼言不疾，彼指不躬。渊览于道，永思厥中。
车右铭,汉,崔骃,四言诗,择御卜右，采德用良。询纳耆老，于我是匡。惟贤是师，惟道是式。箴阙旅贲，内顾自敕。匪皇其度，匪愆其则。越戒敦俭，礼以华国。
袜铭,汉,崔骃,四言诗,机衡建子，万物含滋。黄钟育化，以养元基。长履景福，至于亿年。皇灵既祐，祉禄来臻。本支百世，子子孙孙。
樽铭,汉,崔骃,四言诗,惟岁之元，朝会奉樽。金罍牺象，嘉礼具陈。献酬交错，万国咸欢。
六安枕铭,汉,崔骃,四言诗,枕有规矩，恭一其德。承元宁躬，终始不忒。
七言诗,汉,崔骃,句,皦皦练丝退浊污。
答陆机诗,汉,崔寔,四言诗,栖息高丘。
敬元子歌,汉,张丽英,古风,遥望昆崙山，下有三顷田。借问田者谁，赤子字元先。上生乌灵木，双阙夹两边。日月互相照，神路带中间。采药三微岭，饮漱华池泉。遨游十二楼，偃蹇步中原。意欲观绛宫，正直子丹眠。金楼凭玉几，华盖与相连。愿见双使者，博著太行出。长谷何峥嵘，齐城相接邻。纵我飞龙辔，忽临无极渊。黄精生泉底，芝草披岐川。我欲将黄精，流丹在眼前。徘徊饮流丹，羽翼奋迅鲜。意犹未策外，子乔提臂牵。所经信自险，所贵得神仙。
叹,汉,张衡,古风,大火流兮草虫鸣。繁霜降兮草木零。秋为期兮时已征。思美人兮悉民屏营。
同声歌,汉,张衡,古风,邂逅承际会，得充君后房。情好新交接，恐栗若探汤。不才勉自竭，贱妾职所当。绸缪主中阁，奉礼助烝尝。思为苑蒻席，在下蔽匡床。愿为罗衾帱，在上卫风霜。洒扫清枕席，鞮芬以狄香。重户结金扃，高下华灯光。衣解巾粉御，列图陈枕张。素女为我师，仪态盈万方。众夫所希见，天老教轩皇。乐莫斯夜乐，没齿焉可忘。
歌,汉,张衡,古风,浩浩阳春发，杨柳何依依。百鸟自南归，翱翔萃我枝。
四愁诗,汉,张衡,古风,一思曰：我所思兮在太山。欲往从之梁父艰。侧身东望涕沾翰。美人赠我金错刀。何以报之英琼瑶。路远莫致倚逍遥。何为怀忧心烦劳。二思曰：我所思兮在桂林。欲往从之湘水深。侧身南望涕沾襟。美人赠我金琅玕。何以报之双玉盘。路远莫致倚惆怅。何为怀忧心烦伤。三思曰：我所思兮在汉阳。欲往从之陇阪长。侧身西望涕沾裳。美人赠我貂襜褕。何以报之明月珠。路远莫致倚踟蹰。何为怀忧心烦纡。四思曰：我所思兮在雁门。欲往从之雪雰雰。侧身北望涕沾巾。美人赠我锦绣段。何以报之青玉案。路远莫致倚增叹。何为怀忧心烦惋。
歌,汉,张衡,四言诗,天地烟煴，百卉含花。鸣鹤交颈，雎鸠相和。处子怀春，精魂回移。如何淑明，忘我实多。
歌,汉,张衡,四言诗,皇皇者凤，通玄知时。萃于山趾，与帝邀期。吉事有祥，惟汉之祺。
怨诗,汉,张衡,四言诗,猗猗秋兰，植彼中阿。有馥其芳，有黄其葩。虽曰幽深，厥美弥嘉。之子之远，我劳如何。我闻其声，载坐载起。同心离居，绝我中肠。
歌,汉,张衡,句,惊雄逝兮孤雌翔。临归风兮思故乡。
诗,汉,张衡,句,愿言不获，终然永思。
陈夫人墓词,汉,张林,四言诗,柔惠清顺，中和圣善。妇德既备，母道亦践。志厉永玉，厥德弥显。靡靡其操，翼翼其仁。明景内映，朗节外新。芳徽风迈，淑慎其身。
舂歌诗,汉,戚夫人,古风,子为王，母为虏。终日舂薄暮，常与死为伍。相离三千里，当谁使告女。
气出唱,汉,曹操,古风,驾六龙，乘风而行。行四海，路下之八邦。历登高山临溪谷，乘云而行。行四海外，东到泰山。仙人玉女，下来翱游。骖驾六龙饮玉浆。河水尽，不东流。解愁腹，饮玉浆。奉持行，东到蓬莱山，上至天之门。玉阙下，引见得入，赤松相对，四面顾望，视正焜煌。开玉心正兴，其气百道至。传告无穷闭其口，但当爱气寿万年。东到海，与天连。神仙之道，出窈入冥，常当专之。心恬澹，无所愒。欲闭门坐自守，天与期气。愿得神之人，乘驾云车，骖驾白鹿，上到天之门，来赐神之药。跪受之，敬神齐。当如此，道自来。
气出唱,汉,曹操,古风,华阴山，自以为大。高百丈，浮云为之盖。仙人欲来，出随风，列之雨。吹我洞箫，鼓瑟琴，何訚訚！酒与歌戏，今日相乐诚为乐。玉女起，起舞移数时。鼓吹一何嘈嘈。从西北来时，仙道多驾烟，乘云驾龙，郁何务务。遨游八极，乃到昆仑之山，西王母侧，神仙金止玉亭。来者为谁？赤松王乔，乃德旋之门。乐共饮食到黄昏。多驾合坐，万岁长，宜子孙。
气出唱,汉,曹操,古风,游君山，甚为真。崔嵬砟硌，尔自为神。乃到王母台，金阶玉为堂，芝草生殿旁。东西厢，客满堂。主人当行觞，坐者长寿遽何央。长乐甫始宜孙子。常愿主人增年，与天相守。
步出夏门行,汉,曹操,古风,云行雨步，超越九江之皋。临观异同，心意怀游豫，不知当复何从？经过至我碣石，心惆怅我东海。
薤露,汉,曹操,古风,惟汉二十世，所任诚不良。沐猴而冠带，知小而谋强。犹豫不敢断，因狩执君王。白虹为贯日，已亦先受殃。贼臣持国柄，杀主灭宇京。荡覆帝基业，宗庙以燔丧。播越西迁移，号泣而且行。瞻彼洛城郭，微子为哀伤。
蒿里行,汉,曹操,古风,关东有义士，兴兵讨群凶。初期会孟津，乃心在咸阳。军合力不齐，踌躇而雁行。势利使人争，嗣还自相戕。淮南弟称号，刻玺于北方。铠甲生虮虱，万姓以死亡。白骨露于野，千里无鸡鸣。生民百遗一，念之断人肠。
却东西门行,汉,曹操,古风,鸿雁出塞北，乃在无人乡。举翅万里馀，行止自成行。冬节食南稻，春日复北翔。田中有转蓬，随风远飘扬。长与故根绝，万岁不相当。奈何此征夫，安得驱四方。戎马不解鞍，铠甲不离傍。冉冉老将至，何时返故乡。神龙藏深泉，猛兽步高冈。狐死归首丘，故乡安可忘。
谣俗辞,汉,曹操,古风,粒米不足舂，寸布不足缝。罂中无斗储，发箧无尺缯。友来从我贷，不知所以应。
观沧海,汉,曹操,四言诗,东临碣石，以观沧海。水何澹澹，山岛竦峙。树木丛生，百草丰茂。秋风萧瑟，洪波涌起。日月之行，若出其中；星汉灿烂，若出其里。幸甚至哉，歌以咏志。
步出夏门行 土不同,汉,曹操,四言诗,乡土不同，河朔隆冬。流澌浮漂，舟船行难。锥不入地，䒠藾深奥。水竭不流，冰坚可蹈。士隐者贫，勇侠轻非。心常叹怨，戚戚多悲。幸甚至哉！歌以咏志。
步出夏门行 冬十月,汉,曹操,四言诗,孟冬十月，北风徘徊。天气肃清，繁霜霏霏。鹍鸡晨鸣，鸿雁南飞。鸷鸟潜藏，熊罴窟栖。钱镈停置，农收积场。逆旅整设，以通贾商。幸甚至哉！歌以咏志。
龟虽寿,汉,曹操,四言诗,神龟虽寿，猷有竟时。腾蛇乘雾，终为土灰。老骥伏枥，志在千里；烈士暮年，壮心不已。盈缩之期，不但在天；养怡之福，可得永年。幸甚至哉，歌以咏志。
饮马长城窟行,汉,曹操,句,四时隐南山，子欲适西戎。
有南篇,汉,曹操,句,南山有大石。
气出唱,汉,曹操,乐府曲辞,驾六龙乘风而行。行四海外路。下之八邦。历登高山。临溪谷。乘云而行。行四海外。东到泰山。仙人玉女下来遨游。骖驾六龙饮玉浆。河水尽不东流。解愁腹饮玉浆。奉持行。东到蓬莱山。匕之天之门。王阙下引见得入。赤松相对。四面顾望。视正焜煌。开王心正兴其气。百道至。传告无穷。闭其口但当爱气。寿万年。东到海与天连。神仙之道。出窈入冥。常当专之。心恬憺无所愒欲。闭门坐自守。天与期气。愿得神之人。乘驾云车。骖驾白鹿。上到天之门。来赐神之药。跪受之敬神齐。当如此道自来。华阴山自以为大。高百丈浮云为之盖。仙人欲来。出随风列之雨。吹我洞箫。鼓瑟琴。何訚訚。酒与歌戏。今日相乐诚为乐。玉女起起舞移数时。鼓吹一保嘈嘈。从西北来时。仙道多驾烟乘云驾龙。郁何蓩蓩蓣蓣。遨游八极。乃到昆仑之山西王母侧。神仙金止玉亭。来者为谁。赤松王乔乃德旋之门。乐共饮食到黄昏。多驾合坐。万岁长。宜子孙。游君山甚为真。磪䃬砟硌尔自为神。乃到王母台，金阶玉为堂。芝草生殿傍。杀西厢客满堂。主人当行觞。坐者长寿遽何央。长乐。甫始宜孙子。常愿主人增年与天相守。
精列,汉,曹操,乐府曲辞,厥初生。造化之陶物。莫不有终期。莫不有终期。圣贤不能免。何为怀此忧。愿螭龙之驾。思想昆仑居。思想昆仑居。见欺于迂怪。志意在蓬莱。志意在蓬莱。周孔圣徂落。会稽以坟丘。会稽以坟丘。陶陶谁能度。君子以弗忧。年之暮奈何。时过时来微。
度关山,汉,曹操,乐府曲辞,天地间。人为贵。立君牧民。为之执则。车辙马迹。经纬四极。黜陟幽明。黎庶繁息。于铄贤圣。总统邦域。封建五爵。井田刑狱。有燔丹书。无普赦赎。皋陶甫侯。何有失职。嗟哉后世。改制易律。劳民为君。役赋其力。舜漆食器。畔者十国。不及唐尧。采椽不斫。世叹伯夷。欲以厉俗。侈恶之大。俭为共德。许由推让。岂有讼曲。兼爱尚同。疏者为戚。
对酒,汉,曹操,乐府曲辞,对酒歌。太平时。吏不呼门。王者贤且明。宰相股肱皆忠良。咸礼让。民无所争讼。三年耕有九年储。仓谷满盈。斑白不负戴。雨泽如此。百谷用成。却走马以粪其土田。爵公侯伯子男。咸爱其民。以黜陟幽明。子养有若父与兄。犯礼法。轻重随其刑。路无拾遗之私。囹圄空虚。冬节不断人。耄耋皆得以寿终。恩泽广及草木昆虫。
陌上桑,汉,曹操,乐府曲辞,驾虹霓。乘赤云。登彼九疑历玉门。济天汉。至昆仑。见西王母。谒东君。交赤松。及羡门。受要秘道爱精神。食芝英。饮醴泉。拄杖桂枝佩秋兰。绝人事。游浑元。若疾风游欻飘翩。景未移。行数千。寿如南山不忘愆。
短歌行,汉,曹操,乐府曲辞,周西伯昌。怀此圣德。三分天下。而有其二。修奉贡献。臣节不坠。崇侯谗之。是以拘系。后见赦原。赐之斧钺。得使征伐。为仲尼所称。逮及德行。犹奉事殷。论叙其美。齐桓之功。为霸之首。九合诸侯。一匡天下。一匡天下。不以兵车。正而不谲。其德传称。孔子所叹。并称夷吾。民受其恩。赐与庙胙。命无下拜。小白不敢尔。天威在颜咫尺。晋文亦霸。躬奉天王。受赐圭瓒。秬鬯彤弓。卢弓矢千。虎贲三百人。威服诸侯。师之所尊。八方闻之。名亚齐桓。河阳之会。诈称周王。是以其名纷葩。
短歌行,汉,曹操,乐府曲辞,对酒当歌，人生几何。譬如朝露，去日苦多。慨当以慷，忧思难忘。何以解忧，唯有杜康。青青子衿，悠悠我心。但为君故，沉吟至今。呦呦鹿鸣，食野之苹。我有嘉宾，鼓瑟吹笙。明明如月，何时可掇。忧从中来，不可断绝。越陌度阡，枉用相存。契阔谈燕，心念旧恩。月明星稀，乌鹊南飞。绕树三匝，何枝可依。山不厌高，海不厌深。周公吐哺，天下归心。
秋胡行,汉,曹操,乐府曲辞,晨上散关山。此道当何难。晨上散关山。此道当何难。牛顿不起。车堕谷间。坐磐石之上。弹五弦之琴。作清角韵。意中迷烦。歌以言志。晨上散关山。有何三老公。卒来在我傍。有何三老公。卒来在我傍。负掩被裘。似非恒人。谓卿云何。困苦以自怨。徨徨所欲。来到此间。歌以言志。有何三老公。我居昆仑山。所谓者真人。我居昆仑山。所谓者真人。道深有可得。名山历观。遨游八极。枕石漱流饮泉。沉吟不决。遂上升天。歌以言志。我居昆仑山。去去不可追。长恨相牵攀。去去不可追。长恨相牵攀。夜夜安得寐。惆怅以自怜。正而不谲。乃赋依因。经传所过。西来所传。歌以言志。去去不可追。
秋胡行,汉,曹操,乐府曲辞,愿登泰华山。神人共远游。愿登泰华山。神人共远游。经历昆仑山。到蓬莱。飘遥八极。与神人俱。思得神药。万岁为期。歌以言志。愿登泰华山。天地何长久。人道居之短。天地何长久。人道居之短。世言伯阳。殊不知老。赤松王乔。亦云得道。得之未闻。庶以寿考。歌以言志。天地何长久。明明日月光。何所不光昭。明明日月光。何所不光昭。二仪合圣化。贵者独人不。万国率土。莫非王臣。仁义为名。礼乐为荣。歌以言志。明明日月光。四时更逝去。昼夜以成岁。四时更逝去。昼夜以成岁。大人先天。而天弗违。不戚年往。世忧不治。存亡有命。虑之为蚩。歌以言志。四时更逝去。戚戚欲何念。欢笑意所之。戚戚欲何念。欢笑意所之。壮盛智惠。殊不再来。爱时进趣。将以惠谁。泛泛放逸。亦同何为。歌以言志。戚戚欲何念。
苦寒行,汉,曹操,乐府曲辞,北上太行山，艰哉何巍巍。羊肠坂诘屈，车轮为之摧。树木何萧瑟，北风声正悲。熊罴对我蹲，虎豹夹路蹄。溪谷少人民，雪落何霏霏。延颈长叹息，远行多所怀。我心何怫郁，思欲一东归。水深桥梁绝，中路正徘徊。迷惑失故路，薄暮无宿栖。行行日已远，人马同时饥。担囊行取薪，斧冰持作糜。悲彼东山诗，悠悠使我哀。
善哉行,汉,曹操,乐府曲辞,古公亶甫，积德垂仁。思弘一道，哲王于豳。太伯仲雍，王德之仁。行施百世，断发文身。伯夷叔齐，古之遗贤。让国不用，饿殂首山。智哉山甫，相彼宣王。何用杜伯，累我圣贤。齐桓之霸，赖得仲父。后任竖刁，虫流出户。晏子平仲，积德兼仁。与世沈德，未必思命。仲尼之世，主国为君。随制饮酒，扬波使臣。
善哉行,汉,曹操,乐府曲辞,自惜身薄祜。夙贱罹孤苦。既无三徙教。不闻过庭语。其穷如抽裂。自以思所怙。虽怀一介志。是时其能与。守穷者贫贱。惋叹泪如雨。泣涕于悲夫。乞活安能睹。我愿于天穷。琅邪倾侧左。虽欲竭忠诚。欣公归其楚。快人由为叹。抱情不得叙。显行天教人。谁知莫不绪。我愿何时随。此叹亦难处。今我将何照于光曜。释衔不如雨。
善哉行,汉,曹操,乐府曲辞,痛哉世人，见欺神仙。
董卓歌辞,汉,曹操,乐府曲辞,德行不亏缺。变故自难常。郑康成行酒。伏地气绝。郭景图命尽于园桑。
思友诗,汉,梁鸿,古风,鸟嘤嘤兮友之期。念高子兮仆怀思。想念恢兮爰集兹。
五噫歌,汉,梁鸿,六言诗,陟彼此芒兮噫。顾览帝京兮噫。宫室崔嵬兮噫。民之劬劳兮噫。辽辽未央兮噫。
适吴诗,汉,梁鸿,六言诗,逝旧邦兮遐征，将遥集兮东南。心惙怛兮伤悴，忘菲菲兮升降。欲乘策兮纵迈，疾吾俗兮作谗。竞举枉兮措直，咸先佞兮唌唌。固靡惭兮独建，冀异州兮尚贤。聊逍遥兮遨嬉，缵仲尼兮周流。傥云睹兮我悦，遂舍车兮即浮。过季札兮延陵，求鲁连兮海隅。虽不察兮光貌，幸神灵兮与休。惟季春兮华阜，麦含英兮方秀。哀茂时兮逾迈，悯芳香兮日臭。悼吾心兮不获，长委结兮焉究。口嚣嚣兮余讪，嗟恇恇兮谁留。
歌,汉,傅毅,古风,陟景山兮采芳苓。哀不惨伤乐不流声。弹羽跃水叩角奋荣。沈微玄穆感物寤灵。
迪志诗,汉,傅毅,四言诗,咨尔庶士，迨时斯勖。日月逾迈，岂云旋复。哀我经营，膂力靡及。在兹弱冠，靡所树立。于赫我祖，显于殷国。贰迹阿衡，克光其则。武丁兴商，伊宗皇士。爰作股肱，万邦是纪。奕世载德，迄我显考。保膺淑懿，缵修其道。汉之中叶，俊乂式序。秩彼殷宗，光此勋绪。伊余小子，秽陋靡逮。惧我世烈，自兹以坠。谁能革浊，清我濯溉。谁能昭暗，启我童昧。先人有训，我讯我诰。训我嘉务，诲我博学。爰率朋友，寻此旧则。契阔夙夜，庶不懈忒。秩秩大猷，纪纲庶式。匪勤匪昭，匪壹匪测。农夫不怠，越有黍稷。谁能云作，考之居息。二事败叶，多疾我力。如彼遵衢，则罔所极。二志靡成，聿劳我心。如彼兼听，则溷于音。于戏君子，无恒自逸。徂年如流，鲜兹暇日。行迈屡税，胡能有迄。密勿朝夕，聿同始卒。
扇铭,汉,傅毅,四言诗,翩翩素圆，清风载扬。君子玉体，赖以宁康。冬则龙潜，夏则凤举。知进知退，随时出处。
歌诗,汉,杨恽,古风,田彼南山。芜秽不治。种一顷豆。落而为萁。人生行乐耳。须富贵何时。
桂,汉,杨孚,四言诗,桂之灌生，必粹其族。柯叶不渝，冬夏常绿。□匪桂植，在乎嵩岳。
蚺,汉,杨孚,四言诗,蚺惟大蛇，既洪且长。采色驳荦，其文锦章。食豕吞鹿，腴成养创。宾享嘉宴，是豆是觞。
摩厨,汉,杨孚,四言诗,木有摩厨，生于斯调。厥汁肥润，其泽如膏。馨香馥郁，可以煎熬。彼州之民，仰为嘉肴。
榕,汉,杨孚,四言诗,榕树栖栖，长与少殊。高出林表，广荫原丘。孰知初生，葛蔂之俦。
丈草,汉,杨孚,四言诗,丈草作酒，能成其味。以金买草，不言其贵。
鲛,汉,杨孚,四言诗,鲛之为鱼，其子既育。惊必归母，还入其腹。小则如之，大则不复。
三薕,汉,杨孚,四言诗,三薕大实，实不但三。食之多汁，味酸且甘。藏之尤好，与果相参。
周留,汉,杨孚,四言诗,苍毛豕身，角若担矛。卫护其犊，与虎为雠。
鹧鸪,汉,杨孚,四言诗,鸟象雌鸡，自名鹧鸪。其志怀南，不思北徂。
犀,汉,杨孚,四言诗,于惟玄犀，处自林麓。食惟棘刺，体兼五肉。或有神异，表灵以角。含精吐烈，望若华烛。置之荒野，禽兽莫触。
贝,汉,杨孚,四言诗,乃有大贝，奇姿难俦。素质紫饰，文若罗珠。不磨而莹，采耀光流。思雕莫加，欲琢靡踰。在昔姬伯，用免其拘。
象,汉,杨孚,四言诗,象之为兽，形体特诡。身倍数牛，目不逾狶。鼻为口役，望头若尾。驯良承教，听言则跪。素牙玉洁，载籍所美。服重致远，行如丘徙。
惜誓,汉,贾谊,骚,惜余年老而日衰兮，岁忽忽而不反。登苍天而高举兮，历众山而日远。观江河之纡曲兮，离四海之沾濡。攀北极而一息兮，吸沆瀣以充虚。飞朱鸟使先驱兮，驾太一之象舆。苍龙蚴虬于左骖兮，白虎骋而为右騑。建日月以为盖兮，载玉女于后车。驰骛于杳冥之中兮，休息虖昆崙之墟。乐穷极而不厌兮，愿从容虖神明。涉丹水而驼骋兮，右大夏之遗风。黄鹄之一举兮，知山川之纡曲。再举兮，睹天地之圜方。临中国之众人兮，托回飙乎尚羊。乃至少原之野兮，赤松王乔皆在旁。二子拥瑟而调均兮，余因称乎清商。澹然而自乐兮，吸众气而翱翔。念我长生而久仙兮，不如反余之故乡。黄鹄后时而寄处兮，鸱枭群而制之。神龙失水而陆居兮，为蝼蚁之所裁。夫黄鹄神龙犹如此兮，况贤者之逢乱世哉！寿冉冉而日衰兮，固儃回而不息。俗流从而不止兮，众枉聚而矫直。或偷合而苟进兮，或隐居而深藏。苦称量之不审兮，同权槩而就衡。或推移而苟容兮，或直言之谔謣。伤诚是之不察兮，并纫茅丝以为索。方世俗之幽昏兮，眩白黑之美恶。放山渊之龟玉兮，相与贵夫砾石。梅伯数谏而至醢兮，来革顺志而用国。悲仁人之尽节兮，反为小人之所贼。比干忠谏而剖心兮，箕子被发而佯狂。水背流而源竭兮，木去根而不长。非重躯以虑难兮，惜伤身之无功。已矣哉！独不见夫鸾凤之高翔兮，乃集大皇之壄。循四极而回周兮，见盛德而后下。彼圣人之神德兮，远浊世而自藏。使麒麟可得羁而系兮，又何以异虖犬羊？
饮马长城窟行,汉,蔡邕,古风,青青河边草，绵绵思远道。远道不可思，宿昔梦见之。梦见在我傍，忽觉在他乡。他乡各异县，展转不可见。枯桑知天风，海水知天寒。入门各自媚，谁肯相为言。客从远方来，遗我双鲤鱼。呼儿烹鲤鱼，中有尺素书。长跪读素书，书中竟何如。上有加餐食，下有长相忆。
歌,汉,蔡邕,古风,练余心兮浸太清。涤秽浊兮存正灵。和液畅兮神气宁。情志泊兮心亭亭。嗜欲息兮无由生。踔宇宙而遗俗兮眇翩翩而独征。
翠鸟诗,汉,蔡邕,古风,庭陬有若榴，绿叶含丹荣。翠鸟时来集，振翼修形容。回顾生碧色，动摇扬缥青。幸脱虞人机，得亲君子庭。驯心托君素，雌雄保百龄。
酸枣令刘熊碑诗 其一 ,汉,蔡邕,四言诗,清和穆铄。宋惟乾川。惟狱降灵。笃生我君。服骨睿圣。允钟厥醇。诞生歧嶷。言协典坟。懿德震耀。孝行通神。动履规绳。文彰彪缤。成是正服。以道德民。
酸枣令刘熊碑诗 其二 ,汉,蔡邕,四言诗,有父子然后有君臣。理财正辞。束帛戋戋。□梦刻像。鹤鸣一震。天临保汉。实生□勋。明试赋授。夷夏已亲。嘉锡来抚。潜化如神。其神伊何。录不伤人。
酸枣令刘熊碑诗 其三 ,汉,蔡邕,四言诗,猗欤明哲。秉道之枢。养□之福。匪德之隅。渊乎其长。涣乎成功。政暇民豫。新我□通。用行则达。以诱我邦。赖兹刘父。用说其蒙。泽零年丰。黔首歌颂。
答对元式诗,汉,蔡邕,四言诗,伊余有行，爰戾兹邦。先进博学，同类率从。济济群彦，如云如龙。君子博文，贻我德音。辞之集矣，穆如清风。
答卜元嗣诗,汉,蔡邕,四言诗,斌斌硕人，贻我以文。辱此休辞，非余所希。敢不酬答，赋诵以归。
麟颂,汉,蔡邕,四言诗,皇矣大角，降生灵兽。视明礼修，麒麟来孚。春秋既书，尔来告就。庶士子锄，获诸西狩。
五灵颂,汉,蔡邕,四言诗,大梁乘精，白虎用生。思睿信立，绕于垣坰。
初平诗,汉,蔡邕,句,暮宿河南怅望。天阴雨雪滂滂。
悲愤诗二章 其一 ,汉,蔡琰,古风,汉季失权柄，董卓乱天常。志欲图篡弑，先害诸贤良。逼迫迁旧邦，拥主以自强。海内兴义师，欲共讨不祥。卓众来东下，金甲耀日光。平土人脆弱，来兵皆胡羌。猎野围城邑，所向悉破亡。斩𢧵无孑遗，尸骸相掌拒。马边县男头，马后载妇女。长驱西入关，回路险且阻。还顾邈冥冥，肝脾为烂腐。所略有万计，不得令屯聚。或有骨肉俱，欲言不敢语。失意几微间，辄言毙降虏。要当以亭刃，我曹不活汝。岂复惜性命，不堪其詈骂。或便加棰杖，毒痛参并下。旦则号泣行，夜则悲吟坐。欲死不能得，欲生无一可。彼苍者何辜，乃遭此厄祸。边荒与华异，人俗少义理。处所多霜雪，胡风春夏起。翩翩吹我衣，肃肃入我耳。感时念父母，哀叹无穷已。有客从外来，闻之常欢喜。迎问其消息，辄复非乡里。邂逅徼时愿，骨肉来迎己。己得自解免，当复弃儿子。天属缀人心，念别无会期。存亡永乖隔，不忍与之辞。儿前抱我颈，问母欲何之。人言母当去，岂复有还时。阿母常仁恻，念何更不慈。我尚未成人，柰何不顾思。见此崩五内，恍惚生狂痴。号泣手抚摩，当发复回疑。兼有同时辈，相送告离别。慕我独得归，哀叫声摧裂。马为立踟蹰，车为不转辙。观者皆歔欷，行路亦鸣咽。去去割情恋，遄征日遐迈。悠悠三千里，何时复交会。念我出腹子，胸臆为摧败。既至家人尽，又复无中外。城郭为山林，庭宇生荆艾。白骨不知谁，从横莫覆盖。出门无人声，豺狼号且吠。茕茕对孤景，怛咤糜肝肺。登高远眺望，魂神忽飞逝。奄若寿命尽，旁人相宽大。为复强视息，虽生何聊赖。托命于新人，竭心自勖厉。流离成鄙贱，常恐复捐废。人生几何时，怀忧终年岁。
悲愤诗二章 其二 ,汉,蔡琰,古风,嗟薄祜兮遭世患，宗族殄兮门户单。身执略兮入西关，历险阻兮之羌蛮。山谷眇兮路漫漫，眷东愿兮但悲欢。冥当寝兮不能安，饥当食兮不能餐。常流涕兮眦不乾，薄志节兮念死难。虽苟活兮无形颜，惟彼方兮远阳精。阴气凝兮雪夏零，沙漠壅兮尘冥冥。有草木兮春不荣，人似兽兮食臭腥。言兜离兮状窈停，岁聿暮兮时迈征。夜悠长兮禁门扃，不能寝兮起屏营。登明殿兮临广庭，玄云合兮翳月星。北风厉兮肃冷冷，胡笳动兮边马鸣。孤雁归兮声嘤嘤，乐人兴兮弹琴筝。音相和兮悲且清，心吐思兮胸愤盈。欲舒气兮恐彼惊，含哀咽兮涕沾颈。家既迎兮当归宁，临长路兮捐所生。儿呼母兮啼失声，我掩耳兮不忍听。追持我兮走茕茕，顿复起兮毁颜形。还顾之兮破人情，心恒绝兮死复生。
胡笳十八拍,汉,蔡琰,古风,我生之初尚无为。我生之后汉祚衰。天不仁兮降乱离。地不仁兮使我逢此时。干戈日寻兮道路危。民卒流亡兮共哀悲。烟尘蔽野兮胡虏盛，志音乖兮节义亏。对殊俗兮非我宜。遭恶辱兮当告谁。笳一会兮琴一拍，心愤怨兮无人知。戎羯逼我兮为室家。将我行兮向天涯。云山万里兮归路遐。疾风千里兮扬尘沙。人多暴猛兮如虺蛇。控弦被甲兮为骄奢。两拍张弦兮弦欲绝，志摧心折兮自悲嗟。越汉国兮入胡城。亡家失身兮不如无生。毡裘为裳兮骨肉震惊。羯膻为味兮枉遏我情。鞞鼓喧兮从夜达明。胡风浩浩兮暗塞营。伤今感昔兮三拍成。衔悲畜恨兮何时平。无日无夜兮不思我乡土。禀气含生兮莫过我最苦。天灾国乱兮人无主。唯我薄命兮没戎虏。殊俗心异兮身难处。嗜欲不同兮谁可与语。寻思涉历兮多艰阻。四拍成兮益凄楚。雁南征兮欲寄边声，雁北归兮为得汉音。雁飞高兮邈难寻。空断肠兮思愔愔。攒眉向月兮抚雅琴。五拍冷冷兮意弥深。冰霜凛凛兮身苦寒。饥对肉酪兮不能餐。夜闻陇水兮声呜咽，朝见长城兮路沓漫。追思往日兮行李难。六拍悲兮欲罢弹。日暮风悲兮边声四起。不知愁以兮说向谁是。原野萧条兮烽戍万里。俗贱老弱兮少壮为美。逐有水草兮安家葺垒。牛羊满野兮聚如蜂蚁。草尽水竭兮羊马皆徙。七拍流恨兮恶居于此。为天有眼兮何不见我独漂流。为神有灵兮何事处我天南海北头。我不负天兮何配我殊匹，我不负神兮神何殛我越荒州。制兹八拍兮拟俳优。何知曲成兮心转愁。天无涯兮地无边。我心愁兮亦复然。生倏忽兮如白驹之过隙，然不得欢乐兮当我之盛年。怨兮欲问天。天苍苍兮上无缘。举头仰望兮空云烟。九拍怀情兮谁与传。城头烽火不曾灭。疆场征战何时歇。杀气朝朝冲塞门，胡风夜夜吹边月。故乡隔兮音尘绝。哭无声兮气将咽。一生辛苦兮缘离别。十拍悲深兮泪成血。我非贪生而恶死。不能捐身兮心有以。生仍冀得兮归桑梓。死当埋骨兮长已矣。日居月诸兮在戎垒。胡人宠我兮有二字。鞠之育之兮不羞耻。悯之念之兮生长边鄙。十有一拍兮因兹起。哀响缠绵兮彻心髓。东风应律兮暖气多。知是汉家天子兮布阳和。羌胡蹈舞兮共讴歌。两国交欢兮罢兵戈。忽遇汉使兮称近诏，遣千金兮赎妾身。喜得生还兮逢圣君。嗟别稚子兮会无因。十有二拍兮兮哀乐均。去住两情兮难具陈。不谓残生兮却得旋归。抚抱胡儿兮泣下沾衣。汉使迎我兮四牡騑騑。号失声兮谁得知。与我生死兮逢此时。愁为子兮日无光辉。焉得羽翼兮将汝归。一步一远兮足难移。魂消影绝兮恩爱遗。十有三拍兮弦急调悲。肝肠搅刺兮人莫我知。身归国兮儿莫之随。心悬悬兮长如饥。四时万物兮有盛衰。唯我愁苦兮不暂移。山高地阔兮见汝无期。更深夜阑兮梦汝来斯。梦中执手兮一喜一悲。觉后痛吾心兮无休歇时。十有四拍兮涕泪交垂。河水东流兮心是思。十五拍兮节调促。气填胸兮谁识曲。处穹庐兮偶殊俗。愿得归兮天从欲。再还汉国兮欢心足。心有怀兮愁转深。日月无私兮曾不照临。子母分离兮意难任。同天隔越兮如商参。生死不相知兮何处寻。十六拍兮思茫茫。我与儿兮各一方。日东月西兮徒相望。不得相随兮空断肠。对萱草兮忧不忘。弹鸣琴兮情何伤。今别子兮归故乡。旧怨平兮新怨长。泣血仰头兮诉苍苍。胡为生兮独罹此殃。十七拍兮心鼻酸。关山阻修兮行路难。去时怀土兮心无绪，来时别儿兮思漫漫。塞上黄蒿兮枝枯叶乾。沙场白骨兮刀痕箭瘢。风霜凛凛兮春夏寒。人马饥豗兮筋力单。岂知重得兮入长安。叹息欲绝兮泪阑干。胡笳本自出胡中。缘琴翻出音律同。十八拍兮曲虽终。响有馀兮思无穷。是知丝竹微妙兮均造化之功。哀乐各随人心兮有变则通。胡与汉兮异域殊风。天与地隔兮子西母东。苦我怨气兮浩于长空。六合虽广兮受之应不容。
诗,汉,蔡琰,句,长笛声奏苦。
歌,汉,赵岐,古风,国有逸民。姓赵氏名嘉。有志无时。命也奈何。
秦客诗,汉,赵壹,古风,河清不可俟，人命不可延。顺风激靡草，富贵者称贤。文籍虽满腹，不如一囊钱。伊优北堂上，抗脏倚门边。
鲁生歌,汉,赵壹,古风,势家多所宜，咳唾自成珠。被褐怀金玉，兰蕙化为刍。贤者虽独悟，所困在群愚。且各守尔分，勿复空驰驱。哀哉复哀哉，此是命矣夫。
大风,汉,刘邦,古风,大风起兮云飞扬。威加海内兮归故乡。安得猛士兮守四方。
鸿鹄,汉,刘邦,古风,鸿鹄高飞。一举千里。羽翼㠯就。横绝四海。横绝四海。又可奈何。虽有矰缴。尚云安所施。
歌,汉,刘友,古风,诸吕用事兮刘氏微。迫胁王侯兮彊授我妃。我妃既妒兮诬我以恶。谗女乱国兮上曾不寤。我无忠臣兮何故弃国。自快中野兮苍天与直。于嗟不可悔兮宁早自贼。为王饿死兮谁者怜之。吕氏绝理兮托天报仇。
耕田歌,汉,刘章,四言诗,深耕穊种，立苗欲疏。非其种者，锄而去之。
八公操,汉,刘安,琴操,煌煌上天照下土兮，知我好道公来下兮。公将与予生毛羽兮，超腾青云蹈梁甫兮。观见瑶光过北斗兮，驰乘风云使玉女兮。含精吐气嚼芝草兮，悠悠将将天相保兮。
瓠子歌,汉,刘彻,古风,瓠子决兮将奈何。浩浩洋洋兮虑殚为河。殚为河兮地不得宁。功无已时兮吾山平。吾山平兮钜野溢。鱼弗郁兮柏冬日。正道驰兮离常流。蛟龙骋兮放远游。归旧川兮神哉沛。不封禅兮安知外。皇谓河公兮何不仁。泛滥不止兮愁吾人。啮桑浮兮淮泗满。久不反兮水维缓。河汤汤兮激潺湲。北渡回兮迅流难。搴长筊兮湛美玉。河公许兮薪不属。薪不属兮卫人罪。烧萧条兮噫乎何以御水。隤林竹兮揵石菑。宣防塞兮万福来。
秋风辞,汉,刘彻,古风,秋风起兮白云飞。草木黄落兮雁南归。兰有秀兮菊有芳。怀佳人兮不能忘。泛楼船兮济汾河。横中流兮扬素波。箫鼓鸣兮发棹歌。欢乐极兮哀情多。少壮几时兮奈老何。
天马歌,汉,刘彻,古风,太一贡兮天马下，沾赤汗兮沫流赭。骋容与兮跇万里，今安匹兮龙为友。
西极天马歌,汉,刘彻,古风,天马徕兮从西极。经万里兮归有德。承灵威兮降外国。涉流沙兮四夷服。
李夫人歌,汉,刘彻,古风,是邪非邪。立而望之。偏何姗姗其来迟。
思奉车子侯歌,汉,刘彻,古风,嘉幽兰兮延秀。蕈妖淫兮中溏。华斐斐兮丽景。风徘徊兮流芳。皇天兮无慧。至人逝兮仙乡。天路远兮无期。不觉涕下兮沾裳。
柏梁诗,汉,刘彻,古风,日月星辰和四时。骖驾驷马从梁来。郡国士马羽林材。总领天下诚难治。和抚四夷不易哉。刀笔之吏臣执之。撞钟伐鼓声中诗。宗室广大日益滋。周卫交戟禁不时。总领从官柏梁台。平理请谳决嫌疑。修饰舆马待驾来。郡国吏功差次之。乘舆御物主治之。陈粟万石扬以箕。徼道宫下随讨治。三辅盗贼天下危。盗阻南山为民灾。外家公主不可治。椒房率更领其材。蛮夷朝贺常会期。柱枅欂栌相枝持。枇杷橘栗桃李梅。走狗逐兔张罘罳。啮妃女唇甘如饴。迫窘诘屈几穷哉。
歌,汉,刘旦,古风,归空城兮狗不吠。鸡不鸣。横术何广广兮固知国中之无人。
歌,汉,刘胥,古风,欲久生兮无终。长不乐兮安穷。奉天期兮不得须臾。千里马兮驻待路。黄泉下兮幽深。人生要死。何为苦心。何用为乐心所喜。出入无悰为乐亟。蒿里召兮郭门阅。死不得取代庸。身自逝。
黄鹄歌,汉,刘弗陵,古风,黄鹄飞兮下建章。羽肃肃兮行跄跄。金为衣兮菊为裳。唼喋荷荇。出入蒹葭。自顾菲薄。愧尔嘉祥。
淋池歌,汉,刘弗陵,古风,秋素景兮泛洪波。挥纤手兮折芰荷。凉风凄凄扬棹歌。云光开曙月低河。万岁为乐岂云多。
七言,汉,刘向,古风,博学多识与凡殊，时将昏暮白日午。朅来归耕永自疏，结构野草起屋庐。宴处从容观诗书，山鸟群鸣我心怀。
熏炉铭,汉,刘向,四言诗,嘉此正器，崭岩若山。上贯太华，承以铜盘。中有兰绮，朱火青烟。
王子乔,汉,刘向,四言诗,妙哉五子，神游气爽。笙歌伊洛，拟音凤响。浮丘感应，接手俱上。挥策青崖，假翰独往。
邛疏,汉,刘向,四言诗,八珍促寿，五百延生。邛疏得之，鍊髓弭精。人以百年，我享千龄。寝息中岳，游步仙庭。
王子乔,汉,刘向,四言诗,妙哉王子，神游气爽。笙歌伊洛，拟音凤响。浮丘感应，接手俱上。挥策青崖，假翰独往。
九叹 其一 逢纷,汉,刘向,骚,伊伯庸之末冑兮，谅皇直之屈原。云余肇祖于高阳兮，惟楚怀之婵连。原生受命于贞节兮，鸿永路有嘉名。齐名字于天地兮，并光明于列星。吸精粹而吐氛浊兮，横邪世而不取容。行叩诚而不阿兮，遂见排而逢谗。后听虚而黜实兮，不吾理而顺情。肠愤悁而含怒兮，志迁蹇而左倾。心惝慌其不我与兮，躬速速其不吾亲。辞灵修而陨志兮，吟泽畔之江滨。椒桂罗以颠覆兮，有竭信而归诚。谗夫蔼蔼而漫著兮，曷其不舒予情。始结言于庙堂兮，信中涂而叛之。怀兰蕙与衡芷兮，行中壄而散之。声哀哀而怀高丘兮，心愁愁而思旧邦。愿承閒而自恃兮，径淫曀而道𡔏。颜黴黧以沮败兮，精越裂而衰耄。裳襜襜而含风兮，衣纳纳而掩露。赴江湘之湍流兮，顺波凑而下降。徐徘徊于山阿兮，飘风来之汹汹。驰余车兮玄石，步余马兮洞庭。平明发兮苍梧，夕投宿兮石城。芙蓉盖而菱华车兮，紫贝阙而玉堂。薜荔饰而陆离荐兮，鱼鳞衣而白霓裳。登逢龙而下陨兮，违故都之漫漫。思南郢之旧俗兮，肠一夕而九运。扬流波之潢潢兮，体溶溶而东回。心怊怅以永思兮，意晻晻而日颓。白露纷以涂涂兮，秋风浏以萧萧。身永流而不还兮，魂长逝而常愁。叹曰：譬彼流水纷扬磕兮，波逢汹涌濆滂沛兮。揄扬涤荡漂流陨往触崟石兮。龙卬脟圈缭戾宛转阻相薄兮。遭纷逢凶蹇离尤兮。垂文扬采遗将来兮。
九叹 其二 离世,汉,刘向,骚,灵怀其不吾知兮，灵怀其不吾闻。就灵怀之皇祖兮，愬灵怀之鬼神。灵怀曾不吾与兮，即听夫人之谀辞。余辞上参于天地兮，旁引之于四时。指日月使延照兮，抚招摇以质正。立师旷俾端辞兮，命咎繇使并听。兆出名曰正则兮，卦发字曰灵均。余幼既有此鸿节兮，长愈固而弥纯。不从俗而诐行兮，直躬指而信志。不枉绳以追曲兮，屈情素以从事。端余行其如玉兮，述皇舆之踵迹。群阿容以晦光兮，皇舆覆以幽辟。舆中涂以回畔兮，驷马惊而横奔。执组者不能制兮，必折轭而摧辕。断镳衔以驰骛兮，暮去次而敢止。路荡荡其无人兮，遂不禦乎千里。身衡陷而下沈兮，不可获而复登。不顾身之卑贱兮，惜皇舆之不兴。出国门而端指兮，冀壹寤而锡还。哀仆夫之坎毒兮，屡离忧而逢患。九年之中不吾反兮，思彭咸之水游。惜师延之浮渚兮，赴汨罗之长流。遵江曲之逶移兮，触石埼而衡游。波澧澧而扬浇兮，顺长濑之浊流。淩黄沱而下低兮，思还流而复反。玄舆驰而并集兮，身容与而日远。棹舟杭以横濿兮，㴉湘流而南极。立江界而长吟兮，愁哀哀而累息。情慌忽以忘归兮，神浮游以高厉。心蛩蛩而怀顾兮，魂眷眷而独逝。叹曰：余思旧邦心依违兮。日暮黄昏羌幽悲兮。去郢东迁余谁慕兮？谗夫党旅其以兹故兮。河水淫淫情所愿兮。顾瞻郢路终不返兮。
九叹 其三 怨思,汉,刘向,骚,惟郁郁之忧毒兮，志坎壈而不违。身憔悴而考旦兮，日黄昏而长悲。闵空宇之孤子兮，哀枯杨之冤雏。孤雌吟于高墉兮，鸣鸠栖于桑榆。玄猿失于潜林兮，独偏弃而远放。征夫劳于周行兮，处妇愤而长望。申诚信而罔违兮，情素洁于纽帛。光明齐于日月兮，文采耀于玉石。伤压次而不发兮，思沈抑而不扬。芳懿懿而终败兮，名靡散而不彰。背玉门以奔骛兮，蹇离尤而干诟。若龙逢之沈首兮，王子比干之逢醢。念社稷之几危兮，反为雠而见怨。思国家之离沮兮，躬获愆而结难。若青蝇之伪质兮，晋骊姬之反情。恐登阶之逢殆兮，故退伏于末庭。孽臣之号咷兮，本朝芜而不治。犯颜色而触谏兮，反蒙辜而被疑。菀蘼芜与菌若兮，渐藁本于洿渎。淹芳芷于腐井兮，弃鸡骇于筐簏。执棠溪以刜蓬兮，秉干将以割肉。筐泽泻以豹鞟兮，破荆和以继筑。时溷浊犹未清兮，世殽乱犹未察。欲容与以俟时兮，惧年岁之既晏。顾屈节以从流兮，心巩巩而不夷。宁浮沅而驰骋兮，下江湘以邅回。叹曰：山中槛槛余伤怀兮。征夫皇皇其孰依兮。经营原野杳冥冥兮。乘骐骋骥舒吾情兮。归骸旧邦莫谁语兮。长辞远逝乘湘去兮。
九叹 其四 远逝,汉,刘向,骚,志隐隐而郁怫兮，愁独哀而冤结。肠纷纭以缭转兮，涕渐渐其若屑。情慨慨而长怀兮，信上皇而质正。合五岳与八灵兮，讯九鬿与六神。指列宿以白情兮，诉五帝以置辞。北斗为我折中兮，太一为余听之。云服阴阳之正道兮，御后土之中和。佩苍龙之蚴虬兮，带隐虹之逶蛇。曳彗星之皓旰兮，抚朱爵与鵔鸃。游清灵之飒戾兮，服云衣之披披。杖玉华与朱旗兮，垂明月之玄珠。举霓旌之墆翳兮，建黄纁之总旄。躬纯粹而罔愆兮，承皇考之妙仪。惜往事之不合兮，横汨罗而下濿。乘隆波而南渡兮，逐江湘之顺流。赴阳侯之潢洋兮，下石濑而登洲。陵鬿堆以蔽视兮，云冥冥而闇前。山峻高以无垠兮，遂曾闳而迫身。雪雰雰而薄木兮，云霏霏而陨集。阜隘狭而幽险兮，石㠁嵯以翳日。悲故乡而发忿兮，去余邦之弥久。背龙门而入河兮，登大坟而望夏首。横舟航而㴉湘兮，耳聊啾而惝慌。波淫淫而周流兮，鸿溶溢而滔荡。路曼曼其无端兮，周容容而无识。引日月以指极兮，少须臾而释思。水波远以冥冥兮，眇不睹其东西。顺风波以南北兮，雾宵晦以纷纷。日杳杳以西颓兮，路长远而窘迫。欲酌醴以娱忧兮，蹇骚骚而不释。叹曰：飘风蓬龙埃坲坲兮。草木摇落时槁悴兮。遭倾遇祸不可救兮。长吟永欷涕究究兮。舒情诉诗冀以自免兮。颓流下陨身日远兮。
九叹 其五 惜贤,汉,刘向,骚,览屈氏之《离骚》兮，心哀哀而怫郁。声嗷嗷以寂寥兮，顾仆夫之憔悴。拨谄谀而匡邪兮，切淟涊之流俗。荡渨涹之奸咎兮，夷蠢蠢之溷浊。怀芬香而挟蕙兮，佩江蓠之婓婓。握申椒与杜若兮，冠浮云之峨峨。登长陵而四望兮，览芷圃之蠡蠡。游兰皋与蕙林兮，睨玉石之㠁嵯。扬精华以眩耀兮，芳郁渥而纯美。结桂树之旖旎兮，纫荃蕙与辛夷。芳若兹而不御兮，捐林薄而菀死。驱子侨之奔走兮，申徒狄之赴渊。若由夷之纯美兮，介子推之隐山。晋申生之离殃兮，荆和氏之泣血。吴申胥之抉眼兮，王子比干之横废。欲卑身而下体兮，心隐恻而不置。方圜殊而不合兮，钩绳用而异态。欲俟时于须臾兮，日阴曀其将暮。时迟迟其日进兮，年忽忽而日度。妄周容而入世兮，内距闭而不开。俟时风之清激兮，愈氛雾其如塺。进雄鸠之耿耿兮，谗介介而蔽之。默顺风以偃仰兮，尚由由而进之。心懭悢以冤结兮，情舛错以曼忧。搴薜荔于山野兮，采撚支于中洲。望高丘而叹涕兮，悲吸吸而长怀。孰契契而委栋兮，日晻晻而下颓。叹曰：江湘油油长流汨兮。挑揄扬汰荡迅疾兮。忧心展转愁怫郁兮。冤结未舒长隐忿兮。丁时逢殃可奈何兮。劳心悁悁涕滂沱兮。
九叹 其六 忧苦,汉,刘向,骚,悲余心之悁悁兮，哀故邦之逢殃。辞九年而不复兮，独茕茕而南行。思余俗之流风兮，心纷错而不受。遵壄莽以呼风兮，步从容于山廋。巡陆夷之曲衍兮，幽空虚以寂寞。倚石岩以流涕兮，忧憔悴而无乐。登巑岏以长企兮，望南郢而窥之。山修远其辽辽兮，涂漫漫其无时。听玄鹤之晨鸣兮，于高冈之峨峨。独愤积而哀娱兮，翔江洲而安歌。三鸟飞以自南兮，览其志而欲北。愿寄言于三鸟兮，去飘疾而不可得。欲迁志而改操兮，心纷结其未离。外彷徨而游览兮，内恻隐而含哀。聊须臾以时忘兮，心渐渐其烦错。愿假簧以舒忧兮，志纡郁其难释。叹《离骚》以扬意兮，犹未殚于《九章》。长嘘吸以于悒兮，涕横集而成行。伤明珠之赴泥兮，鱼眼玑之坚藏。同驽鸁与乘驵兮，杂班駮与阘茸。葛藟蔂于桂树兮，鸱鸮集于木兰。偓促谈于廊庙兮，律魁放乎山间。恶虞氏之箫韶兮，好遗风之激楚。潜周鼎于江淮兮，爨土鬵于中宇。且人心之持旧兮，而不可保长。邅彼南道兮，征夫宵行。思念郢路兮，还顾眷眷。涕流交集兮，泣下涟涟。叹曰：登山长望中心悲兮。菀彼青青泣如颓兮。留思北顾涕渐渐兮。折锐摧矜凝泛滥兮。念我茕茕魂谁求兮？仆夫慌悴散若流兮。
九叹 其七 悯命,汉,刘向,骚,昔皇考之嘉志兮，喜登能而亮贤。情纯洁而罔秽兮，姿盛质而无愆。放佞人与谄谀兮，斥谗夫与便嬖。亲忠正之悃诚兮，招贞良与明智。心溶溶其不可量兮，情澹澹其若渊。回邪辟而不能入兮，诚愿藏而不可迁。逐下祑于后堂兮，迎虙妃于伊雒。刜谗贼于中廇兮，选吕管于榛薄。丛林之下无怨士兮，江河之畔无隐夫。三苗之徒以放逐兮，伊皋之伦以充庐。今反表以为里兮，颠裳以为衣。戚宋万于两楹兮，废周邵于遐夷。却骐骥以转运兮，腾驴鸁以驰逐。蔡女黜而出帷兮，戎妇入而綵绣服。庆忌囚于阱室兮，陈不占战而赴围。破伯牙之号钟兮，挟人筝而弹纬。藏珉石于金匮兮，捐赤瑾于中庭。韩信蒙于介冑兮，行夫将而攻城。莞芎弃于泽洲兮，瓟瓥蠹于筐簏。麒麟奔于九皋兮，熊罴群而逸囿。折芳枝与琼华兮，树枳棘与薪柴。掘荃蕙与射干兮，耘藜藿与蘘荷。惜今世其何殊兮，远近思而不同。或沈沦其无所达兮，或清激其无所通。哀余生之不当兮，独蒙毒而逢尤。虽謇謇以申志兮，君乖差而屏之。诚惜芳之菲菲兮，反以兹为腐也。怀椒聊之蔎蔎兮，乃逢纷以罹诟也。叹曰：嘉皇既殁终不返兮，山中幽险郢路远兮。谗人諓諓孰可愬兮。征夫罔极谁可语兮。行吟累欷声喟喟兮。怀忧含戚何侘傺兮。
九叹 其八 思古,汉,刘向,骚,冥冥深林兮树木郁郁。山参差以崭岩兮，阜杳杳以蔽日。悲余心之悁悁兮，目眇眇而遗泣。风骚屑以摇木兮，云吸吸以湫戾。悲余生之无欢兮，愁倥偬于山陆。旦徘徊于长阪兮，夕仿偟而独宿。发披披以鬤鬤兮，躬劬劳而瘏悴。魂俇俇而南行兮，泣沾襟而濡袂。心婵媛而无告兮，口噤闭而不言。违郢都之旧闾兮，回湘沅而远迁。念余邦之横陷兮，宗鬼神之无次。闵先嗣之中绝兮，心惶惑而自悲。聊浮游于山狭兮，步周流于江畔。临深水而长啸兮，且倘佯而泛观。兴《离骚》之微文兮，冀灵修之壹悟。还余车于南郢兮，复往轨于初古。道修远其难迁兮，伤余心之不能已。背三五之典刑兮，绝《洪范》之辟纪。播规矩以背度兮，错权衡而任意。操绳墨而放弃兮，倾容幸而侍侧。甘棠枯于丰草兮，藜棘树于中庭。西施斥于北宫兮，仳倠倚于弥楹。乌获戚而骖乘兮，燕公操于马圉。蒯瞆登于清府兮，咎繇弃而在壄。盖见兹以永叹兮，欲登阶而狐疑。乘白水而高骛兮，因徙弛而长辞。叹曰：倘佯垆阪沼水深兮，容与汉渚涕淫淫兮。钟牙已死谁为声兮，纤阿不御焉舒情兮？曾哀悽欷心离离兮，还顾高丘泣如洒兮。
九叹 其九 远游,汉,刘向,骚,悲余性之不可改兮，屡惩艾而不移。服觉皓以殊俗兮，貌揭揭以巍巍。譬若王侨之乘云兮，载赤霄而淩太清。欲与天地参寿兮，与日月而比荣。登昆崙而北首兮，悉灵圉而来谒。选鬼神于太阴兮，登阊阖于玄阙。回朕车俾西引兮，褰虹旗于玉门。驰六龙于三危兮，朝西灵于九滨。结余轸于西山兮，横飞谷以南征。绝都广以直指兮，历祝融于朱冥。枉玉衡于炎火兮，委两馆于咸唐。贯澒濛以东朅兮，维六龙于扶桑。周流览于四海兮，志升降以高驰。徵九神于回极兮，建虹采以招指。驾鸾凤以上游兮，从玄鹤与鹪明。孔鸟飞而送迎兮，腾群鹤于瑶光。排帝宫与罗囿兮，升县圃以眩灭。结琼枝以杂佩兮，立长庚以继日。淩惊雷以轶骇电兮，缀鬼谷于北辰。鞭风伯使先驱兮，囚灵玄于虞渊。溯高风以低佪兮，览周流于朔方。就颛顼而陈辞兮，考玄冥于空桑。旋车逝于崇山兮，奏虞舜于苍梧。㴉杨舟于会稽兮，就申胥于五湖。见南郢之流风兮，殒余躬于沅湘。望旧邦之黯黮兮，时溷浊其犹未央。怀兰茝之芬芳兮，妒被离而折之。张绛帷以襜襜兮，风邑邑而蔽之。日暾暾其西舍兮，阳焱焱而复顾。聊假日以须臾兮，何骚骚而自故。叹曰：譬彼蛟龙乘云浮兮。汎淫澒溶纷若雾兮。潺湲轇轕雷动电发馺高举兮。升虚淩冥沛浊浮清入帝宫兮。摇翘奋羽驰风骋雨游无穷兮。
歌,汉,刘细君,古风,吾家嫁我兮天一方。远托异国兮乌孙王。穹庐为室兮旃为墙。以肉为食兮酪为浆。居常土思兮心内伤。愿为黄鹄兮还故乡。
诗,汉,刘騊駼,句,缥碧以为瓦。
歌二首 其一 为望卿作,汉,刘去,古风,背尊章，嫖以忽。谋屈奇，起自绝。行周流，自生患。谅非望，今谁怨。
歌二首 其二 为修成作,汉,刘去,古风,愁莫愁。居无聊。心重结。意不舒。内茀郁。忧哀积。上不见天。生何益。日崔隤。时不再。愿弃躯。死无悔。
武德舞歌诗,汉,刘苍,四言诗,于穆世庙，肃雍显清。俊乂翼翼，秉文之成。越序上帝，骏奔来宁。建立三雍，封禅泰山。章明图谶，放唐之文。休矣惟德，罔射协同。本支百世，永保厥功。
赞贾逵诗,汉,刘珍,四言诗,摛藻扬晖，如山如云。世有令闻，以迄于君。
招商歌,汉,刘宏,古风,凉风起兮日照渠。青荷书偃叶夜舒。惟日不足乐有馀。清丝流管歌玉凫。千年万岁嘉难逾。
悲歌,汉,刘辩,古风,天道易兮我何艰。弃万乘兮退守蕃。逆臣见迫兮命不延。逝将去汝兮适幽玄。
公燕诗,汉,刘桢,古风,永日行游戏，欢乐犹未央。遗思在玄夜，相与复翱翔。辇车飞素盖，从者盈路傍。月出照园中，珍木郁苍苍。清川过石渠，流波为鱼防。芙蓉散其华，菡萏溢金塘。灵鸟宿水裔，仁兽游飞梁。华馆寄流波，豁达来风凉。生平未始闻，歌之安能详。投翰长叹息，绮丽不可忘。
赠五官中郎将诗四首 其一 ,汉,刘桢,古风,昔我从元后，整驾至南乡。过彼丰沛郡，与君共翱翔。四节相推斥，季冬风且凉。众宾会广坐，明镫熺炎光。清歌制妙声，万舞在中堂。金罍含甘醴，羽觞行无方。长夜忘归来，聊且为太康。四牡向路驰，欢悦诚未央。
赠五官中郎将诗四首 其二 ,汉,刘桢,古风,余婴沉痼疾，窜身清漳滨。自夏涉玄冬，弥旷十馀旬。常恐游岱宗，不复见故人。所亲一何笃，步趾慰我身。清谈同日夕，情盻叙忧勤。便复为别辞，游车归西邻。素叶随风起，广路扬埃尘。逝者如流水，哀此遂离分。追问何时会，要我以阳春。望慕结不解，贻尔新诗文。勉哉修令德，北面自宠珍。
赠五官中郎将诗四首 其三 ,汉,刘桢,古风,秋日多悲怀，感慨以长叹。终夜不遑寐，叙意于濡翰。明灯曜闰中，清风凄已寒。白露涂前庭，应门重其关。四节相推斥，岁月忽已殚。壮士远出征，戎事将独难。涕泣洒衣裳，能不怀所欢。
赠五官中郎将诗四首 其四 ,汉,刘桢,古风,凉风吹沙砾，霜气何皑皑。明月照缇幕，华灯散炎辉。赋诗连篇章，极夜不知归。君侯多壮思，文雅纵横飞。小臣信顽卤，黾勉安能追。
赠徐干诗,汉,刘桢,古风,谁谓相去远，隔此西掖垣。拘限清切禁，中情无由宣。思子沉心曲，长叹不能言。起坐失次第，一日三四迁。步出北寺门，遥望西苑园。细柳夹道生，方塘含清源。轻叶随风转，飞鸟何翻翻。乖人易感动，涕下与衿连。仰视白日光，皦皦高且悬。兼烛八纮内，物类无颇偏。我独抱深感，不得与比焉。
赠徐干诗,汉,刘桢,古风,猥蒙惠咳吐，贶以雅颂声。高义厉青云，灼灼有表经。
赠送从弟诗三首 其一 ,汉,刘桢,古风,泛泛东流水，磷磷水中石。蘋藻生其涯，华叶纷扰溺。采之荐宗庙，可以羞嘉客。岂无园中葵，懿此出深泽。
赠送从弟诗三首 其二 ,汉,刘桢,古风,亭亭山上松，瑟瑟谷中风。风声一何盛，松枝一何劲。冰霜正惨凄，终岁常端正。岂不罹凝寒，松柏有本性。
赠送从弟诗三首 其三 ,汉,刘桢,古风,凤皇集南岳，徘徊孤竹根。于心有不厌，奋翅凌紫氛。岂不常勤苦，羞与黄雀群。何时当来仪，将须圣明君。
杂诗,汉,刘桢,古风,职事相填委，文墨纷消散。驰翰未暇食，日昃不知晏。沈迷簿领间，回回自昏乱。释此出西域，登高且游观。方塘含白水，中有凫与雁。安得肃肃羽，从尔浮波澜。
斗鸡诗,汉,刘桢,古风,丹鸡被华采，双距如锋芒。愿一扬炎威，会战此中唐。利爪探玉除，瞋目含火光。长翘惊风起，劲翮正敷张。轻举奋勾喙，电击复还翔。
射鸢诗,汉,刘桢,古风,鸣鸢弄双翼，飘飘薄青云。我后横怒起，意气凌神仙。发机如惊焱，三发两鸢连。流血洒墙屋，飞毛从风旋。庶士同声赞，君射一何妍。
诗,汉,刘桢,古风,昔君错畦畤，东土有素木。条柯不盈寻，一尺再三曲。隐生寘翳林，倥偬自迫速。得托芳兰苑，列植高山足。
诗,汉,刘桢,古风,青青女萝草，上依高松枝。幸蒙庇养恩，分惠不可赀。风雨虽急疾，根株不倾移。
诗,汉,刘桢,古风,天地无期竟，民生甚局促。为称百年寿，谁能应此录。低昂倏忽去，炯若风中烛。
诗,汉,刘桢,古风,翩翩野青雀，栖窜茨棘蕃。朝食平田粒，夕饮曲池泉。猥出蓬莱中，乃至丹丘边。
诗,汉,刘桢,古风,旦发邺城东，莫次溟水旁。三军如邓林，武士攻萧庄。
诗,汉,刘桢,古风,初春含寒气，阳气匿其晖。灰风从天起，砂石纵横飞。
诗,汉,刘桢,古风,和风从东来，玄云起西山。夜中发此气，明旦飞甘泉。
诗,汉,刘桢,四言诗,大厦云构。
诗,汉,刘桢,句,朝发白马，暮宿韩陵。
诗,汉,刘桢,句,玄云起高岳，终朝弥八方。
诗,汉,刘桢,句,皦月垂素光，玄云为仿佛。
诗,汉,刘桢,句,揽衣出巷去，素盖保翩翩。
诗,汉,刘桢,句,散礼风雨起。
美严王思诗,汉,应季先,四言诗,乘彼西汉，潭潭其渊。君子恺悌，作民二亲。没世遗爱，式镜后人。
咏蕙诗,汉,繁钦,古风,蕙草生山北，托身失所依。植根阴崖侧，夙夜惧危颓。寒泉浸我根，凄风常徘徊。三光照八极，独不蒙馀晖。葩叶永凋瘁，凝露不暇晞。百卉皆含荣，己独失时姿。比我英芳发，鶗鴂鸣已哀。
生茨诗,汉,繁钦,古风,有茨生兰圃，布叶翳芙蕖。寄根膏壤隈，春泽以养躯。太阳曝真色，翔风发其敷。甘液润其中，华实与气俱。族类日夜滋，被我中堂隅。
定情诗,汉,繁钦,古风,我出东门游，邂逅承清尘。思君即幽房，侍寝执衣巾。时无桑中契，迫此路侧人。我既媚君姿，君亦悦我颜。何以致拳拳，绾臂双金环。何以致殷勤，约指一双银。何以致区区，耳中双明珠。何以致叩叩，香囊系肘后。何以致契阔，绕腕双跳脱。何以结恩情，佩玉缀罗缨。何以结中心，素缕连双针。何以结相于，金薄画幧头。何以慰别离，耳后玳瑁钗。何以答欢欣，纨素三条裙。何以结愁悲，白绢双中衣。与我期何所，乃期东山隅。日旰兮不来，谷风吹我襦。远望无所见，涕泣起踟蹰。与我斯何所，乃期东南隅。日旰兮不来，飘风吹我裳。逍遥莫谁睹，望君愁我肠。与我期何所，乃期西山侧。日夕兮不来，踯躅长叹息。远望凉风至，俯仰正衣服。与我期何所，乃期山北岑。日暮兮不来，凄风吹我襟。望君不能坐，悲苦愁我心。爱身以何为，惜我华色时。中情既款款，然后克密期。褰衣蹑茂草，谓君不我欺。厕此丑陋质，徙倚无所之。自伤失所欲，泪下如连丝。
槐树诗,汉,繁钦,古风,嘉树吐翠叶，列在双阙涯。旖旎随风动，柔色纷陆离。
杂诗,汉,繁钦,古风,世俗有险易，时运有盛衰。老氏和其光，蘧瑗贵可怀。
赠梅公明诗,汉,繁钦,四言诗,瞻我北园，有条者桑。遘此春景，既茂且长。氤氲吐叶，柔润有光。黄条蔓衍，青鸟来翔。日月其迈，时不可忘。公子瞻旃，勋名乃彰。
远戍劝戒诗,汉,繁钦,四言诗,肃将王事，集此扬土。凡我同盟，既文既武。郁郁桓桓，有规有矩。务在和光，同尘共垢。各竟其心，为国蕃辅。訚訚行行，非法不语。可否相济，阙则云补。
七言诗,汉,繁钦,句,阴云起兮白雪飘。
菖蒲,汉,阙名,古风,石上生菖蒲，一寸八九节。仙人劝我餐，令人好颜色。
诗二首 其一 ,汉,郦炎,古风,大道夷且长，窘路狭且促。修翼无卑栖，远趾不步局。舒吾陵霄羽，奋此千里足。超迈绝尘驱，倏忽谁能逐。贤愚岂常类，禀性在清浊。富贵有人籍，贫贱无人录。通塞苟由已，吉士不相卜。陈平敖里社，韩信钓河曲。终居天下宰，食此万钟禄。德音流千载，功名重山狱。
诗二首 其二 ,汉,郦炎,古风,灵芝生河洲，动摇因洪波。兰荣一何晚，严霜瘁其柯。哀哉二芳草，不植太山阿。文质道所贵，遭时用有嘉。绛灌临衡宰，谓谊崇浮华。贤才抑不用，远投荆南沙。抱玉乘龙骥，不逢乐与和。安得孔仲尼，为世陈四科。
绝命辞,汉,息夫躬,古风,玄云泱郁将安归兮。鹰隼横厉鸾徘徊兮。矰若浮焱动则机兮。丛棘𢯆𢯆曷可栖兮。发忠忘身自绝罔兮。冤颈折翼庸得往兮。涕泣流兮萑兰。心结愲兮伤肝。虹霓曜兮日微。孽杳冥兮示开。痛入天兮呜謼。冤际绝兮谁语。仰天光兮自列。招上帝兮我察。秋风为我唫。浮云为我阴。嗟若是兮欲可留。抚神龙兮揽其须。游旷迥兮反亡期。雄失据兮世我思。
越人土风歌,汉,佚名,古风,其山崔巍以嵯峨，其水溢遝而扬波，其人厽砢而英多。
汉双鱼铜洗铭,汉,佚名,古风,富贵昌，宜侯王，大吉羊。
汉元光镜铭 其一 ,汉,佚名,古风,汉造作尚方明竟，幽炼三商。周照无极，山海光明，长乐未央。富且昌，宜侯王。□命长寿，官位至三公。寿如东王父，西王母仙人。
汉元光镜铭 其二 ,汉,佚名,古风,元光作竟，幽炼三商。
汉王氏镜铭,汉,佚名,古风,王氏作竟百采服，多贺新家人民息。官位普照天下复，风雨时节五谷熟。长保二亲子孙力，传告后世乐无极。
汉青盖镜铭,汉,佚名,古风,青盖作竟四夷服，多贺国家人民息。胡虏殄灭天下复，风雨时节五谷熟。长保二亲得天力，传告后世乐无极。
汉宜文章镜铭,汉,佚名,古风,炼冶铜华清而明，以之为镜而宜文章。乃延年益寿去不羊，与天毋极而日月之光。毋相忘。
吴永安五年镜铭,汉,佚名,古风,明镜百炼师命长。常富贵，乐未央，宜侯王。
十五从军征,汉,佚名,古风,十五从军征，八十始得归。道逢乡里人，家中有阿谁？遥看是君家，松柏冢累累。兔从狗窦入，雉从梁上飞。中庭生旅谷，井上生旅葵。舂谷持作饭，采葵持作羹。羹饭一时熟，不知贻阿谁。出门东向看，泪落沾我衣。
交阯合浦民为贾琮歌,汉,佚名,四言诗,贾父来晚，使我先反。今见清平，吏不敢饭。
汉五铢钱铜范铭,汉,佚名,句,长乐未央，贵比侯王。
槟榔俗语,汉,佚名,句,槟榔扶留，可以忘忧。
汉献帝时人为邓盛语,汉,佚名,句,淑问得竟，皋陶邓盛。
河图引,汉,蜀谣,四言诗,汶阜之山，江出其腹。帝以会昌，神以建福。大饥不饥，蜀有蹲䲭。大旱不乱，蜀有广汉。
大招,汉,作者未详,骚,春气奋发，万物遽只。冥淩浃行，魂无逃只。魂魄归徕！无远遥只。魂乎归徕！无东无西无南无北只。东有大海，溺水浟浟只。螭龙并流，上下悠悠只。雾雨淫淫，白皓胶只。魂乎无东！汤谷𡧯只。南有炎火千里，蝮蛇蜒只。山林险隘，虎豹蜿只。鰅鳙短狐，王虺骞只。魂乎无南！蜮伤躬只。西方流沙，漭洋洋只。豕首纵目，被发鬤只。长爪踞牙，诶笑狂只。魂乎无西！多害伤只。北有寒山，逴龙赩只。代水不可涉，深不可测只。天白颢颢，寒凝凝只。魂乎无往！盈北极只。閒以静只。自恣荆楚，安以定只。逞志究欲，心意安只。穷身永乐，年寿延只。魂乎归徕！乐不可言只。五谷六仞，设菰粱只。鼎臑盈望，和致芳只。内鸧鸽鹄，味豺羹只。魂乎归徕！恣所尝只。鲜蠵甘鸡，和楚酪只。醢豚苦狗，脍苴莼只。吴酸蒿蒌，不沾薄只。魂兮归徕！恣所择只。炙鸹烝凫，煔鹑陈只。煎鰿𦞦雀，遽爽存只。魂乎归徕！丽以先只。四酎并孰，不歰嗌只。清馨冻饮，不歠役只。吴醴白糵，和楚沥只。魂乎归徕！不遽惕只。代秦郑卫，鸣竽张只。伏戏《驾辩》，楚《劳商》只。讴和《扬阿》，赵箫倡只。魂乎归徕！定空桑只。二八接舞，投诗赋只。叩钟调磬，娱人乱只。四上竞气，极声变只。魂乎归徕！听歌撰只。朱唇皓齿，嫭以姱只。比德好閒，习以都只。丰肉微骨，调以娱只。魂乎归徕！安以舒只。嫭目宜笑，娥眉曼只。容则秀雅，稚朱颜只。魂乎归徕！静以安只。姱修滂浩，丽以佳只。曾颊倚耳，曲眉规只。滂心绰态，姣丽施只。小腰秀颈，若鲜卑只。魂乎归徕！思怨移只。易中利心，以动作只。粉白黛黑，施芳泽只。长袂拂面，善留客只。魂乎归徕！以娱昔只。青色直眉，美目媔只。靥辅奇牙，宜笑嘕只。丰肉微骨，体便娟只。魂乎归徕！恣所便只。南房小坛，观绝霤只。曲屋步壛，宜扰畜只。腾驾步游，猎春囿只。琼毂错衡，英华假只。茝兰桂树，郁弥路只。魂乎归徕！恣志虑只。孔雀盈园，畜鸾皇只。鹍鸿群晨，杂鹙鸧只。鸿鹄代游，曼鹔鹴只。魂乎归徕！凤皇翔只。曼泽怡面，血气盛只。永宜厥身，保寿命只。室家盈廷，爵禄盛只。魂乎归徕！居室定只。三圭重侯，听类神只。察笃夭隐，孤寡存只。魂兮归徕！正始昆只。田邑千畛，人阜昌只。美冒众流，德泽章只。先威后文，善美明只。魂乎归徕！赏罚当只。名声若日，照四海只。德誉配天，万民理只。北至幽陵，南交阯只。西薄羊肠，东穷海只。魂乎归徕！尚贤士只。发政献行，禁苛暴只。举杰压陛，诛讥罢只。直赢在位，近禹麾只。豪杰执政，流泽施只。魂乎归徕！国家为只。雄雄赫赫，天德明只。三公穆穆，登降堂只。诸侯毕极，立九卿只。昭质既设，大侯张只。执弓挟矢，揖辞让只。魂乎归徕！尚三王只。
朱鹭,汉,两汉乐府,乐府曲辞,朱鹭，鱼以乌，路訾邪，鹭何食，食茄下。不之食，不以吐，将以问谏者。
思悲翁,汉,两汉乐府,乐府曲辞,思悲翁。唐思。夺我美人侵以遇。悲翁但思。蓬首狗。逐狡兔。食交君。枭子五。枭母六。拉沓高飞莫安宿。
艾如张,汉,两汉乐府,乐府曲辞,艾而张罗。夷于何。行成之。四时和。山出黄雀亦有罗。雀以高飞奈雀何。为此倚欲。谁肯礞室。
上之回,汉,两汉乐府,乐府曲辞,上之回。所中益。夏将至。行将北。以承甘泉宫。寒暑德。游石关。望诸国。月支臣。匈奴服。令从百官疾驱驰。千秋万岁乐无极。
翁离,汉,两汉乐府,乐府曲辞,拥离趾中可筑室。何用葺之蕙用兰。拥离趾中。
战城南,汉,两汉乐府,乐府曲辞,战城南。死郭北。野死不葬乌可食。为我谓乌。且为客豪。野死谅不葬。腐肉安能去子逃。水深激激。蒲苇冥冥。枭骑战斗死。驽马裴回鸣。梁筑室。何以南。何以北。禾黍不获君何食。愿为忠臣安可得。思子良臣。良臣诚可思。朝行出攻。莫不夜归。
巫山高,汉,两汉乐府,乐府曲辞,巫山高。高以大。淮水深。难以逝。我欲东归。害梁不为。我集无高曳。水何梁。汤汤回回。临水远望。泣下沾衣。远道之人心思归。谓之何。
上陵,汉,两汉乐府,乐府曲辞,上陵何美美。下津风以寒。问客从何来。言从水中央。桂树为君船。青丝为君笮。木兰为君棹。黄金错其间。沧海之雀赤翅鸿。白雁随。山林乍开乍合。曾不知日月明。醴泉之水。光泽何蔚蔚。芝为车。龙为马。览遨游。四海外。甘露初二年。芝生铜池中。仙人下来饮。延寿千万岁。
将进酒,汉,两汉乐府,乐府曲辞,将进酒。乘大白。辨加哉。诗审搏。放故歌。心所作。同阴气。诗悉索。使禹良工。观者苦。
君马黄,汉,两汉乐府,乐府曲辞,君马黄。臣马苍。二马同逐臣马良。易之有騩蔡有赭。美人归以南。驾车驰马。美人伤我心。佳人归以北。驾车驰马。佳人安终极。
芳树,汉,两汉乐府,乐府曲辞,芳树日月君乱如于风。芳树不上无心。温而鹄。三而为行。临兰池。心中怀怅。心不可匡。目不可顾。妒人之子愁杀人。君有它心。乐不可禁。王将何似。如丝如鱼乎。悲矣。
有所思,汉,两汉乐府,乐府曲辞,有所思。乃在大海南。何用问遗君。双珠玳瑁簪。用玉绍缭之。闻君有它心。拉杂摧烧之。摧烧之。当风扬其灰。从今以往。勿复相思。相思与君绝。鸡鸣狗吠。兄嫂当知之。秋风肃肃晨风飔。东方须臾高知之。
雉子班,汉,两汉乐府,乐府曲辞,雉子班如此之于雉梁。无以吾翁孺雉子。知得雉子高飞止。黄鹄飞之以千里。王可思雄来飞从雌视子。趋一雉雉子车大驾马滕被王送行所中。尧羊飞从王孙行。
圣人出,汉,两汉乐府,乐府曲辞,圣人出。阴阳和。美人出。游九河。佳人来。騑离哉何。驾六飞龙四时和。君之臣明护不道。美人哉。宜天子。免甘星筮乐甫始。美人子。含四海。
上邪,汉,两汉乐府,乐府曲辞,上邪。我欲与君相知。长命无绝衰。山无陵。江水为竭。冬雷震震夏雨雪。天地合。乃敢与君绝。
临高台,汉,两汉乐府,乐府曲辞,临高台以轩。下有清水清且寒。江有香草目以兰。黄鹄高飞离哉翻。关弓射鹄。令我主寿万年。收中吾。
远如期,汉,两汉乐府,乐府曲辞,远如期。益如寿。处天左侧。大乐万岁。与天无极。雅乐陈。佳哉纷。单于自归。动如惊心。虞心大佳。万人还来。谒者引。乡殿陈。累世未尝闻之。增寿万年亦诚哉。
石留,汉,两汉乐府,乐府曲辞,石留凉阳凉石。水流为沙锡以微。河为香向始𥡙。冷将风阳北逝。肯无敢于于扬。心邪怀兰志金安薄北方开留离兰。
箜篌引,汉,两汉乐府,乐府曲辞,公无渡河，公竟渡河。堕河而死，当柰公何。
江南,汉,两汉乐府,乐府曲辞,江南可采莲。莲叶何田田。鱼戏莲叶间。鱼戏莲叶东。鱼戏莲叶西。鱼戏莲叶南。鱼戏莲叶北。
东光,汉,两汉乐府,乐府曲辞,东光平仓。梧何不平。仓梧多腐粟。无益诸军粮。诸军游荡子。早行多悲伤。
薤露,汉,两汉乐府,乐府曲辞,薤上露。何易晞。露晞明朝更复落。人死一去何时归。
蒿里,汉,两汉乐府,乐府曲辞,蒿里谁家地。聚敛魂魄无贤愚。鬼伯一何相催促。人命不得少踟蹰。
鸡鸣,汉,两汉乐府,乐府曲辞,鸡鸣高树巅，狗吠深宫中。荡子何所之，天下方太平。刑法非有贷，柔协正乱名。黄金为君门，璧玉为轩堂。上有双樽酒，作使邯郸倡。刘玉碧青甓，后出郭门王。舍后有方池，池中双鸳鸯。鸳鸯七十二，罗列自成行。鸣声何啾啾，闻我殿东厢。兄弟四五人，皆为侍中郎。五日一时来，观者满足傍。黄金络马头，颎颎何煌煌。桃生露井上，李树生桃傍。虫来啮桃根，李树代桃僵。树木身相代，兄弟还相忘。
乌生,汉,两汉乐府,乐府曲辞,乌生八九子。端坐秦氏桂树间。唶我。秦氏家有游遨荡子。工用睢阳强苏合弹。左手持强弹两丸。出入乌东西。唶我。一丸即发中乌身。乌死魂魄飞扬上天。阿母生乌子时。乃在南山严石间。唶我。人民安知乌子处。蹊径窈窕安从通。白鹿乃在上林西苑中。射工尚复得白鹿脯。唶我。黄鹄摩天极高飞。后宫尚复得烹煮之。鲤鱼乃在洛水深渊中。钓钩尚得鲤鱼口。唶我。人民生各各有寿命。死生何须复道前后。
平陵东,汉,两汉乐府,乐府曲辞,平陵东。松柏桐。不知何人劫义公。劫义公在高堂下。交钱百万两走马。两走马。亦诚难。顾见追吏心中恻。心中恻。血出漉。归告我家卖黄犊。
陌上桑,汉,两汉乐府,乐府曲辞,日出东南隅。照我秦氏楼。秦氏有好女。自名为罗敷。罗敷善蚕桑。采桑城南隅。青丝为笼系。桂枝为笼钩。头上倭堕髻。耳中明水珠。缃绮为下裙。紫绮为上襦。行者见罗敷。下担捋髭须。少年见罗敷。脱帽著帩头。耕者忘其犁。锄者忘其锄。来归相怨怒。但坐观罗敷。使君从南乘。五马立踟蹰。使君遣吏往。问此谁家姝。秦氏有好女。自名为罗敷。罗敷年几何。二十尚不足。十五颇有馀。使君谢罗敷。宁可共载不。罗敷前致辞。使君一何愚。使君自有妇。罗敷自有夫。东方千馀骑。夫婿居上头。何用识夫婿。白马从骊驹。青丝系马尾。黄金络马头。腰中鹿卢剑。可值千万馀。十五府小史。二十朝大夫。三十侍中郎。四十专城居。为人洁白皙。鬑鬑颇有须。盈盈公府步。冉冉府中趋。坐中数千人。皆言夫婿殊。
陌上桑,汉,两汉乐府,乐府曲辞,今有人。山之阿。被服薜荔带女萝。既含睇。又宜笑。子恋慕予善窈窕。乘赤豹。从文狸。辛夷车驾结桂旗。被石兰。带杜衡。折芳拔荃遗所思。处幽室。终不见。天路险艰独后来。表独立。山之上。云何容容而在下。杳冥冥。羌昼晦。东风飘遥神灵雨。风瑟瑟。木搜搜。思念公子徒以忧。
王子乔,汉,两汉乐府,乐府曲辞,王子乔。参驾白鹿云中遨。参驾白鹿云中遨。下游来。王子乔。参驾白鹿上至云戏游遨。上建逋阴广里践近高。结仙宫过谒三台。东游四海五岳上。过蓬莱紫云台。三王五帝不足令。令我圣朝应太平。养民若子事父明。当究天禄永康宁。玉女罗坐吹笛箫。嗟行圣人游八极。鸣吐衔福翔殿侧。圣主享万年。悲今皇帝延寿命。
长歌行,汉,两汉乐府,乐府曲辞,青青园中葵，朝露待日晞。阳春布德泽，万物生光辉。常恐秋节至，焜黄华叶衰。百川东到海，何时复西归。少壮不努力，老大徒伤悲。
长歌行,汉,两汉乐府,乐府曲辞,仙人骑白鹿，发短耳何长。导我上太华，揽芝获赤幢。来到主人门，奉药一玉箱。主人服此药，身体日康强。发白复更黑，延年寿命长。岧岧山上亭，皎皎云间星。远望使心思，游子恋所生。驱车出北门，遥观洛阳城。凯风吹长棘，夭夭枝叶倾。黄鸟飞相追，咬咬弄音声。伫立望西河，泣下沾罗缨。
君子行,汉,两汉乐府,乐府曲辞,君子防未然，不处嫌疑间。瓜田不纳履，李下不正冠。嫂叔不亲授，长幼不比肩。劳谦得其柄，和光甚独难。周公下白屋，吐哺不及餐。一沐三握发，后世称圣贤。
豫章行,汉,两汉乐府,乐府曲辞,白杨初生时，乃在豫章山。上叶摩青云，下根通黄泉。凉秋八九月，山客持斧斤。我□何皎皎，梯落□□□。根株已断绝，颠倒严石间。大匠持斧绳，锯墨齐两端。一驱四五里，枝叶自相捐。□□□□□，会为舟船燔。身在洛阳宫，根在豫章山。多谢枝与叶，何时复相连。吾生百年□，自□□□俱。何意万人巧，使我离根株。
董逃行,汉,两汉乐府,乐府曲辞,吾欲上谒从高山。山头危险道路难。遥望五岳端。黄金为阙班璘。但见芝草叶落纷纷。百鸟集来如烟。山兽纷纶麟辟邪其端。鹍鸡声鸣。但见山兽援戏相拘攀。小复前行。玉堂未心怀流还。传教出门来。门外人何求所言。欲从圣道。求一得命延。教敕凡吏受言。采取神药若木端。玉兔长跪捣药虾蟆丸。奉上陛下一玉柈。服此药可得神仙。服尔神药。莫不欢喜。陛下长生老寿。四面肃肃稽首。天神拥护左右。陛下长与天相保守。
董逃行,汉,两汉乐府,乐府曲辞,年命冉冉我遒。
相逢行,汉,两汉乐府,乐府曲辞,相逢狭路间，道隘不容车。不知何年少，夹毂问君家。君家诚易知，易知复难忘。黄金为君门，白玉为君堂。堂上置樽酒，作使邯郸倡。中庭生桂树，华镫何煌煌。兄弟两三人，中子为侍郎。五日一来归，道上自生光。黄金络马头，观者盈道傍。入门时左顾，但见双鸳鸯。鸳鸯七十二，罗列自成行。音声何噰噰，鹤鸣东西厢。大妇织绮罗，中妇织流黄。小妇无所为，挟瑟上高堂。丈人且安坐，调丝方未央。
长安有狭斜行,汉,两汉乐府,乐府曲辞,长安有狭斜，狭斜不容车。适逢两少年，夹毂问君家。君家新市傍，易知复难忘。大子二千石，中子孝廉郎。小子无官职，衣冠仕洛阳。三子俱入室，室中自生光。大妇织绮纻，中妇织流黄。小妇无所为，挟琴上高堂。丈人且徐徐，调弦讵未央。
善哉行,汉,两汉乐府,乐府曲辞,来日大难，口燥唇乾。今日相乐，皆当喜欢。经历名山，芝草翩翩。仙人王乔，奉药一丸。自惜袖短，内手知寒。惭无灵辙，以报赵宣。月没参横，北斗阑干。亲交在门，饥不及餐。欢日尚少，戚日苦多。何以忘忧，弹筝酒歌。淮南八公，要道不烦。参驾六龙，游戏云端。
陇西行,汉,两汉乐府,乐府曲辞,邪径过空庐，好人常独居。卒得神仙道，上与天相扶。过谒王父母，乃在太山隅。离天四五里，道逢赤松俱。揽辔为我御，将吾天上游。天上何所有，历历种白榆。桂树夹道生，青龙对伏趺。凤凰鸣啾啾，一母将九雏。顾视世间人，为乐甚独殊。好妇出迎客，颜色正敷愉。伸腰再拜跪，问客平安不。请客北堂上，坐客毡氍毹。清白各异樽，酒上玉华疏。酌酒持与客，客言主人持。却略再拜跪，然后持一杯。谈笑未及竟，左顾敕中厨。促令办粗饭，慎莫使稽留。废礼送客出，盈盈府中趋。送客亦不远，足不过门枢。取妇得如此，齐姜亦不如。健妇持门户，亦胜一丈夫。
陇西行,汉,两汉乐府,乐府曲辞,行行重行行，白日薄西山。
折杨柳行,汉,两汉乐府,乐府曲辞,默默施行违，厥罚随事来。末喜杀龙逢，桀放于鸣条。祖伊言不用，纣头悬白旄。指鹿用为马，胡亥以丧躯。夫差临命绝，乃云负子胥。戎王纳女乐，以亡其由余。璧马祸及虢，二国俱全墟。三夫成市虎，慈母投杼趋。卞和之刖足，接舆归草庐。
西门行,汉,两汉乐府,乐府曲辞,出西门。步念之。今日不作乐。当待何时。逮为乐。逮为乐。当及时。何能愁怫郁。当复待来兹。酿美酒。炙肥牛。请呼心所欢。可用解忧愁。人生不满百。常怀千岁忧。昼短苦夜长。何不秉烛游。游行去去如云除。弊车羸马为自储。出西门。步念之。今日不作乐。当待何时。夫为乐。为乐当及时。何能坐愁怫郁。当复待来兹。饮醇酒。炙肥牛。请呼心所欢。可用解忧愁。人生不满百。常怀千岁忧。昼短而夜长。何不秉烛游。自非仙人王子乔。计会寿命难与期。自非仙人王子乔。计会寿命难与期。人寿非金石。年命安可期。贪财爱惜费。但为后世嗤。
东门行,汉,两汉乐府,乐府曲辞,出东门。不顾归。来入门。怅欲悲。盎中无斗储。还视桁上无悬衣。拔剑出门去。儿女牵衣啼。他家但愿宝贵。贱妾与君共餔糜。共餔糜。上用仓浪天故。下为黄口小儿。今时清廉。难犯教言。君复自爱莫为非。今时清廉。难犯教言。君复自爱莫为非。行。吾去为迟。平慎行。望君归。
妇病行,汉,两汉乐府,乐府曲辞,妇病连年累岁。传呼丈人前一言。当言未及得言。不知泪下一何翩翩。属累君两三孤子。莫我儿饥且寒。有过慎莫笡笞。行当折摇。思复念之。乱曰：抱时无衣。襦复无里。闭门塞牖。舍孤儿到市。道逢亲交。泣坐不能起。从乞求与孤卖饵。对交啼泣。泪不可止。我欲不伤悲不能已。探怀中钱持授交。入门见孤儿。啼索其母抱。徘徊空舍中。行复尔耳。弃置勿复道。
孤儿行,汉,两汉乐府,乐府曲辞,孤儿生。孤子遇生。命独当苦。父母在时。乘坚车。驾驷马。父母已去。兄嫂令我行贾。南到九江。东到齐与鲁。腊月来归。不敢自言苦。头多虮虱。面目多尘。大兄言办饭。大嫂言视马。上高堂。行取殿下堂。孤儿泪下如雨。使我朝行汲。暮得水来归。手为错。足下无菲。怆怆履霜。中多蒺藜。拔断蒺藜肠肉中。怆欲悲。泪下渫渫。清涕累累。冬无复襦。夏无单衣。居生不乐。不如早去。下从地下黄泉。春气动。草萌芽。三月蚕桑。六月收瓜。将是瓜车。来到还家。瓜车反覆。助我者少。啖瓜者多。愿还我蒂。兄与嫂严。独且急归。当兴校计。乱曰：里中一何譊譊。愿欲寄尺书。将与地下父母。兄嫂难与久居。
雁门太守行,汉,两汉乐府,乐府曲辞,孝和帝在时。洛阳令王君。本自益州广汉蜀民。少行宦学。通五经论。明知法令。历世衣冠。从温补洛阳令。治行致贤。拥护百姓。子养万民。外行猛政。内怀慈仁。文武备具。料民富贫。移恶子姓。篇著里端。伤杀人。比伍同罪对门。禁鍪矛八尺。捕轻薄少年。加笞决罪。诣马市论。无妄发赋。念在理冤。敕吏正狱。不得苛烦。财用钱三十。买绳礼竿。贤哉贤哉。我县王君。臣吏衣冠。奉事皇帝。功曹主簿。皆得其人。临部居职。不敢行恩。清身苦体。夙夜劳勤。治有能名。远近所闻。天年不遂。早就奄昏。为君作祠。安阳亭西。欲令后世。莫不称传。
艳歌何尝行,汉,两汉乐府,乐府曲辞,飞来双白鹄，乃从西北来。十十将五五，罗列行不齐。忽然卒被病，不能飞相随。五里一反顾，六里一徘徊。吾欲衔汝去，口噤不能开。吾欲负汝去，羽毛日摧颓。乐哉新相知，忧来生别离。峙■顾群侣，泪落纵横垂。今日乐相乐，延年万岁期。
飞来双白鹄。乃从,汉,两汉乐府,乐府曲辞,西北来。十十五五。罗列成行。妻卒被病。行不能相随。五里一返顾。六里一徘徊。吾欲衔汝去。口噤不能开。吾欲负汝去。毛羽何摧颓。乐哉新相知。忧来生别离。躇踌顾群侣。泪下不自知。念与君离别。气结不能言。各各重自爱。道远归还难。妾当守空房。闲门下重关。若生当相见。亡者会重泉。今日乐相乐。延年万岁期。
艳歌行,汉,两汉乐府,乐府曲辞,翩翩堂前燕，冬藏夏来见。兄弟两三人，流宕在他县。故衣谁当补，新衣谁当绽。赖得贤主人，览取为我䋎。夫婿从门来，斜柯西北眄。语卿且勿眄，水清石自见。石见何累累，远行不如归。
白头吟,汉,两汉乐府,乐府曲辞,皑如山上雪，皎如云间月。闻君有两意，故来相决绝。平生共城中，何尝斗酒会。今日斗酒会，明旦沟水头。蹀躞御沟上，沟水东西流。郭东亦有樵，郭西亦有樵。两樵相推与，无亲为谁骄。凄凄重凄凄，嫁娶亦不啼。愿得一心人，白头不相离。竹竿何袅袅，鱼尾何离𥱰。男儿欲相知，何用钱刀为。𪗰如马啖箕，川上高士嬉。今日相对乐，延年万岁期。
怨诗行,汉,两汉乐府,乐府曲辞,天道悠且长，人命一何促。百年未几时，奄若风吹烛。嘉宾难再遇，人命不可续。齐度游四方，各系太山录。人间乐未央，忽然归东狱。当须荡中情，游心恣所欲。
满歌行,汉,两汉乐府,乐府曲辞,为乐未几时，遭时崄巇，逢此百罹。零丁荼毒，愁苦难为。遥望极辰，天晓月移。忧来填心，谁当我知。戚戚多思虑，耿耿殊不宁。祸福无形，惟念古人逊位躬耕。遂我所愿，以兹自宁。自鄙栖栖，守此末荣。暮秋烈风。昔蹈沧海，心不能安。揽衣瞻夜，北斗阑干。星汉照我，去自无他。奉事二亲，劳心可言。穷达天为，智者不愁，多为少忧。安贫乐道，师彼庄周。遗名者贵，子遐同游。往者二贤，名垂千秋。饮酒歌舞，乐复何须。照视日月，日月驰驱。轗轲人间，何有何无。贪财惜费，此一何愚。凿石见火，居代几时。为当欢乐，心得所喜。安神养性，得保遐期。为乐未几时。遭世崄巇。逢此百罹。零丁荼毒。愁懑难支。遥望辰极。天晓月移。忧来填心。谁当我知。戚戚多思虑。耿耿不宁。祸福无刑。唯念古人。逊位躬耕。遂我所愿。以兹自宁。自鄙山栖。守此一荣。暮秋烈风起。西蹈沧海。心不能安。揽衣起瞻夜。北斗阑干。星汉照我。去去自无他。奉事二亲。劳心可言。穷达天所为。智者不愁。多为少忧。安贫乐正道。师彼庄周。遗名者贵。子熙同巇。往者二贤。名垂千秋。饮酒歌舞。不乐何须。善哉照观日月。日月驰驱。轗轲世间。何有何无。贪财惜费。此何一愚。命如凿石见火。居世竟能几时。但当欢乐自娱。尽心极所嬉怡。安善养君德性。百年保此期颐。
淮南王,汉,两汉乐府,乐府曲辞,淮南王。自言尊。百尺高楼与天连。后园凿井银作床。金瓶素绠汲寒浆。汲寒浆。饮少年。少年窈窕何能贤。扬声悲歌音绝天。我欲渡河河无梁。愿化双黄鹄还故乡。还故乡。入故里。徘徊故乡苦身不已。繁舞寄声无不泰。徘徊桑梓游天外。
俳歌辞,汉,两汉乐府,乐府曲辞,俳不言不语。呼俳噏所。俳适一起。狼率不止。生拔牛角。摩断胃耳。马无悬蹄。牛我上齿。骆駼无角。奋迅两耳。
蝶蝶行,汉,两汉乐府,乐府曲辞,蝶蝶之遨游东园。奈何卒逢三月养子燕。接我苜蓿间。持之我入紫深宫中。行缠之传欂栌间。雀来燕。燕子见衔哺来。摇头鼓翼何轩奴轩。
梁甫吟,汉,两汉乐府,乐府曲辞,步出齐城门，遥望荡阴里。里中有三坟，累累正相似。问是谁家墓，田疆古冶子。力能排南山，文能绝地纪。一朝被谗言，二桃杀三士。谁能为此谋，国相齐晏子。
悲歌,汉,两汉乐府,乐府曲辞,悲歌可以当泣。远望可以当归。思念故乡。郁郁累累。欲归家无人。欲渡河无船。心思不能言。肠中车轮转。
前缓声歌,汉,两汉乐府,乐府曲辞,水中之马。必有陆地之船。但有意气不能自前。心非木石。荆根株数得覆盖天。当复思东流之水。必有西上之鱼。不在大小。但有朝于复来。长笛续短笛。欲今皇帝陛下三千万。
孔雀东南飞 古诗为焦仲卿妻作,汉,两汉乐府,乐府曲辞,孔雀东南飞，五里一徘徊。十三能织素，十四学裁衣。十五弹箜篌，十六诵诗书。十七为君妇，心中常苦悲。君既为府吏，守节情不移。贱妾留空房，相见常日稀。鸡鸣入机织，夜夜不得息。三日断五疋，大人故嫌迟。非为织作迟，君家妇难为。妾不堪驱使，徒留无所施。便可白公姥，及时相遣归。府吏得闻之，堂上启阿母。儿已薄禄相，幸复得此妇。结发同枕席，黄泉共为友。共事三二年，始尔未为久。女行无偏斜，何意致不厚。阿母谓府吏，何乃太区区。此妇无礼节，举动自专由。吾意久怀忿，汝岂得自由。东家有贤女，自名秦罗敷。可怜体无比，阿母为汝求。便可速遣之，遣之慎莫留。府吏长跪告，伏惟启阿母。今若遣此妇，终老不复取。阿母得闻之，槌床便大怒。小子无所畏，何敢助妇语。吾已失恩义，会不相从许。府吏默无声，再拜还入户。举言谓新妇，哽咽不能语。我自不驱卿，逼迫有阿母。卿但暂还家，吾今且报府。不久当归还，还必相迎取。以此下心意，慎勿违吾语。新妇谓府吏，勿复重纷纭。往昔初阳岁，谢家来贵门。奉事循公姥，进止敢自专。昼夜勤作息，伶俜萦苦辛。谓言无罪过，供养卒大恩。仍更被驱遣，何言复来还。妾有绣腰襦，葳蕤自生光。红罗复斗帐，四角垂香囊。箱帘六七十，绿碧青丝绳。物物各自异，种种在其中。人贱物亦鄙，不足迎后人。留待作遗施，于今无会因。时时为安慰，久久莫相忘。鸡鸣外欲曙，新妇起严妆。著我绣夹裙，事事四五通。足下蹑丝履，头上玳瑁光。腰若流纨素，耳著明月珰。指如削葱根，口如含朱丹。纤纤作细步，精妙世无双。上堂拜阿母，阿母怒不止。昔作女儿时，生小出野里。本自无教训，兼愧贵家子。受母钱帛多，不堪母驱使。今日还家去，念母劳家里。却与小姑别，泪落连珠子。新妇初来时，小姑始扶床。今日被驱遣，小姑如我长。勤心养公姥，好自相扶将。初七及下九，嬉戏莫相忘。出门登车去，涕落百馀行。府吏马在前，新妇车在后。隐隐何甸甸，俱会大道口。下马入车中，低头共耳语。誓不相隔卿，且暂还家去。吾今且赴府，不久当还归，誓天不相负。新妇谓府吏，感君区区怀。君既若见录，不久望君来。君当作磐石，妾当作蒲苇。蒲苇韧如丝，磐石无转移。我有亲父兄，性行暴如雷。恐不任我意，逆以煎我怀。举手长劳劳，二情同依依。入门上家堂，进退无颜仪。阿母大拊掌，不图子自归。十三教汝织，十四能裁衣。十五弹箜篌，十六知礼仪。十七遣汝嫁，谓言无誓违。汝今何罪过，不迎而自归。兰芝惭阿母，儿实无罪过，阿母大悲摧。还家十馀日，县令遣媒来。云有第三郎，窈窕世无双。年始十八九，便言多令才。阿母谓阿女，汝可去应之。阿女含泪答，兰芝初还时。府吏见丁宁，结誓不别离。今日违情义，恐此事非奇。自可断来信，徐徐更谓之。阿母白媒人，贫贱有此女。始适还家门，不堪吏人妇。岂合令郎君，幸可广问讯，不得便相许。媒人去数日，寻遣丞请还。说有兰家女，承籍有宦官。云有第五郎，娇逸未有婚。遣丞为媒人，主簿通语言。直说太守家，有此令郎君。既欲结大义，故遣来贵门。阿母谢媒人，女子先有誓，老姥岂敢言。阿兄得闻之，怅然心中烦。举言谓阿妹，作计何不量。先嫁得府吏，后嫁得郎君。否泰如天地，足以荣汝身。不嫁义郎体，其往欲何云。兰芝仰头答，理实如兄言。谢家事夫婿，中道还兄门。处分适兄意，那得自任专。虽与府吏要，后会永无缘。登即相许和，便可作婚姻。媒人下床去，诺诺复尔尔。还部白府君，下官奉使命，言谈大有缘。府君得闻之，心中大欢喜。视历复开书，便利此月内。六合正相应，良吉三十日，今已二十七。卿可去成婚，交语速装束。络绎如浮云，青雀白鹄舫，四角龙子幡。婀娜随风转，金车玉作轮。踯躅青骢马，流苏金缕鞍。赍钱三百万，皆用青丝穿。杂彩三百疋，交用市鲑珍。从人四五百，郁郁登郡门。阿母谓阿女，适得府君书，明日来迎汝。何不作衣裳，莫令事不举。阿女默无声，手巾掩口啼，泪落便如泻。移我琉璃榻，出置前窗下。左手持刀尺，右手执绫罗。朝成绣夹裙，晚成单罗衫。晻晻日欲暝，愁思出门啼。府吏闻此变，因求假暂归。未至二三里，摧藏马悲哀。新妇识马声，蹑履相逢迎。怅然遥相望，知是故人来。举手拍马鞍，嗟叹使心伤。自君别我后，人事不可量。果不如先愿，又非君所详。我有亲父母，逼迫兼弟兄。以我应他人，君还何所望。府吏谓新妇，贺卿得高迁。磐石方且厚，可以卒千年。蒲苇一时韧，便作旦夕间。卿当日胜贵，吾独向黄泉。新妇谓府吏，何意出此言。同是被逼迫，君尔妾亦然。黄泉下相见，勿违今日言。执手分道去，各各还家门。生人作死别，恨恨那可论。念与世间辞，千万不复全。府吏还家去，上堂拜阿母。今日大风寒，寒风摧树木，严霜结庭兰。儿今日冥冥，令母在后单。故作不良计，勿复怨鬼神。命如南山石，四体康且直。阿母得闻之，零泪应声落。汝是大家子，仕宦于台阁。慎勿为妇死，贵贱情何薄。东家有贤女，窈窕艳城郭。阿母为汝求，便复在旦夕。府吏再拜还，长叹空房中，作计乃尔立。转头向户里，渐见愁煎迫。其日牛马嘶，新妇入青庐。庵庵黄昏后，寂寂人定初。我命绝今日，魂去尸长留。揽裙脱丝履，举身赴清池。府吏闻此事，心知长别离。徘徊庭树下，自挂东南枝。两家求合葬，合葬华山傍。东西植松柏，左右种梧桐。枝枝相覆盖，叶叶相交通。中有双飞鸟，自名为鸳鸯。仰头相向鸣，夜夜达五更。行人驻足听，寡妇起彷徨。多谢后世人，戒之慎勿忘。
枯鱼过河泣,汉,两汉乐府,乐府曲辞,枯鱼过河泣，何时悔复及。作书与鲂鱮，相教慎出入。
乐府,汉,两汉乐府,乐府曲辞,行胡从何方。列国持何来。氍毹㲮五木香。迷迭艾纳及都梁。《诗纪》七。文《类聚》八十一引香、良二韵。万花各三十二引香、良二韵。
离歌,汉,两汉乐府,乐府曲辞,晨行梓道中，梓叶相切磨。与君别交中，繣如新缣罗。裂之有馀丝，吐之无还期。
猛虎行,汉,两汉乐府,乐府曲辞,饥不从猛虎食。暮不从野雀栖。野雀安无巢。游子为谁骄。
猛虎行,汉,两汉乐府,乐府曲辞,少年惶且怖，伶俜到他乡。禀气有丰约，受形有短长。
上留田行,汉,两汉乐府,乐府曲辞,出是上独西门。三荆同一根生。一荆断绝不长。兄弟有两三人。小弟块摧独贫。
上留田行,汉,两汉乐府,乐府曲辞,里中有啼儿，似类亲父子。回车问啼儿，慷慨不可止。
古八变歌,汉,两汉乐府,乐府曲辞,北风初秋至，吹我章华台。浮云多暮色，似从崦嵫来。枯桑鸣中林，纬络响空阶。翩翩飞蓬征，怆怆游子怀。故乡不可见，长望始此回。
古歌,汉,两汉乐府,乐府曲辞,上金殿。著玉樽。延贵客。入金门。入金门。上金堂。东厨具肴膳。椎牛烹猪羊。主人前进酒。弹瑟为清商。投壶对弹棋。博奕并复行。朱火飏烟雾。博山吐微香。清樽发朱颜。四坐乐且康。今日乐相乐。延年寿千霜。
古歌,汉,两汉乐府,乐府曲辞,秋风萧萧愁杀人。出亦愁。入亦愁。座中何人谁不怀忧。令我白头。胡地多飙风。树木何修修。离家日趋远。衣带日趋缓。心思不能言。肠中车轮转。
艳歌,汉,两汉乐府,乐府曲辞,今日乐上乐，相从步云衢。天公出美酒，河伯出鲤鱼。青龙前铺席，白虎持榼壶。南斗工鼓瑟，北斗吹笙竽。姮娥垂明珰，织女奉瑛琚。苍霞扬东讴，清风流西歈。垂露成帷幄，奔星扶轮舆。
古咄唶歌,汉,两汉乐府,乐府曲辞,枣下何攒攒，荣华各有时。枣欲初赤时，人从四边来。枣适今日赐，谁当仰视之。
古胡无人行,汉,两汉乐府,乐府曲辞,望胡地，何崄𡺢。断胡头，脯胡臆。
古步出夏门行,汉,两汉乐府,乐府曲辞,白骨不覆。疫疠流行。市朝易人。千载墓平。行行复行行。白日薄西山。
古新成安乐宫,汉,两汉乐府,乐府曲辞,般鼓钟声，尽为铿锵。
视刀镮歌,汉,两汉乐府,乐府曲辞,常恨言语浅，不如人意深。今朝两相视，脉脉动人心。
古乐府罩辞,汉,两汉乐府,乐府曲辞,罩初何得，端来得鲋。小者如手，大者如履。孝子持归，遗我公姬。安得此鱼，适与罩迕。从今以后，但当求鲋。
鸡鸣歌,汉,两汉乐府,乐府曲辞,东方欲明星烂烂，汝南晨鸡登坛唤。曲终漏尽严具陈，月没星稀天下旦。千门万户递鱼钥，宫中城上飞乌鹊。
古艳歌,汉,两汉乐府,乐府曲辞,孔雀东飞，苦寒无衣。为君作妻，中心恻悲。夜夜织作，不得下机。三日载批，尚言吾迟。
古艳歌,汉,两汉乐府,乐府曲辞,行行随道，经历山陂。马啖柏叶，人啖柏脂。不可常饱，聊可遏饥。
古艳歌,汉,两汉乐府,乐府曲辞,茕茕白兔，东走西顾。衣不如新，人不如故。
古艳歌,汉,两汉乐府,乐府曲辞,兰草自生香，生于大道傍。十月钩帘起，并在束薪中。秋霜白露下，桑叶郁为黄。
古艳歌,汉,两汉乐府,乐府曲辞,白盐海东来，美豉出鲁门。
古艳歌,汉,两汉乐府,乐府曲辞,居穷衣单薄，肠中常苦饥。
古乐府诗,汉,两汉乐府,乐府曲辞,请说剑。骏犀标首。玉琢中央。六一所善。王者所杖。带以上车。如燕飞扬。
古乐府诗,汉,两汉乐府,乐府曲辞,凿石见火能几时。
古乐府,汉,两汉乐府,乐府曲辞,东家公，字仲春。柱一鸠，杖■唇。
古乐府,汉,两汉乐府,乐府曲辞,布谷鸣。农人惊。
古乐府,汉,两汉乐府,乐府曲辞,啄木高飞乍低仰，抟树林薮著榆桑。低足头啄斸如斸，飞鸣相骤声如篁。
古乐府,汉,两汉乐府,乐府曲辞,豹则虎之弟，鹰则鹞之兄。
古乐府,汉,两汉乐府,乐府曲辞,天寒知被薄，忧思知夜长。
古乐府,汉,两汉乐府,乐府曲辞,琉璃琥珀象牙槃。
古妍歌,汉,两汉乐府,乐府曲辞,妍歌展妙声，发曲吐令辞。
乐府歌,汉,两汉乐府,乐府曲辞,集会高堂上。长弹箜篌。
乐府歌,汉,两汉乐府,乐府曲辞,春酒甘如醴，秋醴清如华。
《汉书》歌,汉,两汉乐府,乐府曲辞,上蓬莱，咀琼英。
古歌,汉,两汉乐府,乐府曲辞,田中菟丝，何尝可络。道边燕麦，何尝可获。
古歌,汉,两汉乐府,乐府曲辞,长笛续短笛。愿陛下保寿无极。
古歌,汉,两汉乐府,乐府曲辞,大忧摧人肺肝心。
古歌,汉,两汉乐府,乐府曲辞,流尘生玉匣。
歌,汉,两汉乐府,乐府曲辞,濯龙望如海，河桥渡似雷。
茂陵中书歌,汉,两汉乐府,乐府曲辞,都孋桂英。美芳鼓行。
古博异辩游,汉,两汉乐府,乐府曲辞,众星累累如连贝。江河四海如衣带。
古董逃行,汉,两汉乐府,乐府曲辞,年命冉冉我遒。零落下归山丘。
古乐府,汉,两汉乐府,乐府曲辞,青天含翠彩，素日扬清晖。
古歌,汉,两汉乐府,乐府曲辞,金荆持作枕，紫荆持作床。
古歌,汉,两汉乐府,乐府曲辞,高田种小麦，终久不成穗。男儿在他乡，焉得不憔悴。
招隐士,汉,淮南小山 ,骚,桂树丛生兮山之幽，偃蹇连蜷兮枝相缭。山气巃嵷兮石嵯峨。溪谷崭岩兮水曾波。猿狖群啸兮虎豹嗥。攀援桂枝兮聊淹留。王孙游兮不归，春草生兮萋萋。岁暮兮不自聊，蟪蛄鸣兮啾啾。坱兮轧，山曲𡶒，心淹留兮恫慌忽。罔兮沕，憭兮栗，虎豹穴，丛薄深林兮，人上慄。嵚岑埼礒兮，碅磳磈硊，树轮相纠兮林木茷骫。青莎杂树兮薠草靃靡，白鹿麇麚兮或腾或倚。状儿崟崟兮峨峨，凄凄兮漇漎。猕猴兮熊罴，慕类兮以悲。攀援桂枝兮聊淹留，虎豹斗兮熊罴咆，禽兽骇兮亡其曹。王孙兮归来！山中兮不可以久留。
平城歌,汉,无名氏,古风,平城之下亦诚苦。七日不食。不能彀弩。
民为淮南厉王歌,汉,无名氏,古风,一尺布尚可缝。一斗粟尚可舂。兄弟二人不相容。
天下为卫子夫歌,汉,无名氏,古风,生男无喜。生女无怒。独不见卫子夫霸天下。
颍川儿歌,汉,无名氏,古风,颍水清，灌氏宁。颍水浊，灌氏族。
上郡吏民为冯氏兄弟歌,汉,无名氏,古风,大冯君。小冯君。兄弟继踵相因循。聪明贤知惠吏民。政如鲁卫德化钧。周公康叔犹二君。
长安为尹赏歌,汉,无名氏,古风,安所求之死，桓东少年场。生时谅不谨，枯骨后何葬。
长安百姓为王氏五侯歌,汉,无名氏,古风,五侯初起。曲阳最怒。坏决高都。连竟外杜。土山渐台西白虎。
匈奴歌,汉,无名氏,古风,亡我祁连山。使我六畜不蕃息。失我焉支山。使我妇女无颜色。
元帝时童谣,汉,无名氏,古风,井水溢，灭灶烟。灌玉堂，流金门。
长安谣,汉,无名氏,古风,伊徙雁。鹿徙菟。去牢与陈实无贾。
成帝时童谣,汉,无名氏,古风,燕燕尾涏涏。张公子时相见。木门仓琅根。燕飞来。啄皇孙。皇孙死。燕啄矢。
成帝时歌谣,汉,无名氏,古风,邪径败良田，谗口乱善人。桂树华不实，黄爵巢其颠。故为人所羡，今为人所怜。
汝南鸿隙陂童谣,汉,无名氏,古风,坏陂谁。翟子威。饭我豆食羹芋葵。反乎覆。陂当复。谁云者。两黄鹄。
王莽末天水童谣,汉,无名氏,古风,出吴门。望缇群。见一蹇人言欲上天。令天可上。地上安得民。
更始时南阳童谣,汉,无名氏,古风,谐不谐，在赤眉。得不得，在河北。
韩安国引语,汉,无名氏,古风,虽有亲父。安知不为虎。虽有亲兄。安知不为狼。
贡禹引俗语,汉,无名氏,古风,何以孝弟为，财多而光荣。何以礼义为，史书而仕宦。何以谨慎为，勇猛而临官。
路温舒引俗语,汉,无名氏,古风,画地为狱。议不入。刻木为吏。期不对。
马廖引长安语,汉,无名氏,古风,城中好高髻，四方高一尺。城中好广眉，四方且半额。城中好大袖，四方全匹帛。
汉人为黄公语,汉,无名氏,古风,虎莫凶，有黄公。猛兽回，黄公来。
诸儒为匡衡语,汉,无名氏,古风,无说诗。匡鼎来。匡说诗。解人颐。
长安为张竦语,汉,无名氏,古风,欲求封。过张柏松。力战斗。不如巧为奏。
京师为杨雄语,汉,无名氏,古风,惟寂寞，自投阁。爰清静，作符命。
更始时长安中语,汉,无名氏,古风,灶下养，中郎将。烂羊胃，骑都尉。烂羊头，关内侯。
三辅为张氏何氏语,汉,无名氏,古风,何氏算，张氏钩。何氏肥，张氏瘦。
时人为张氏谚,汉,无名氏,古风,相里张，多贤良。积善应，子孙昌。
桓谭引关东鄙语,汉,无名氏,古风,人间长安乐。出门西向笑。知肉味美。对屠门而大嚼。
安世房中歌,汉,无名氏,古风,大孝备矣。休德昭清。高张四县。乐充宫庭。芬树羽林。云景杳冥。金支秀华。庶旄翠旌。七始华始。肃倡和声。神来晏娭。庶几是听。粥粥音送。细齐人情。忽乘青玄。熙事备成。清思眑眑。经纬冥冥。我定历数。人告其心。敕身齐戒。施教申申。乃立祖庙。敬明尊亲。大矣孝熙。四极爰轃。王侯秉德。其邻翼翼。显明昭式。清明鬯矣。皇帝孝德。竟全大功。抚安四极。海内有奸。纷乱东北。诏抚成饰。武臣承德。行乐交逆。箫丂群慝。肃为济哉。盖定燕国。大海荡荡水所归。高贤愉愉民所怀。大山崔。百卉殖。民何贵。贵有德。安其所。乐终产。乐终产。世继绪。飞龙秋。游上天。高贤愉。乐民人。丰草葽。女罗施。善何如。谁能回。大莫大。成教德。长莫长。被无极。雷震震。电耀耀。明德乡。治本约。治本约。泽弘大。加被宠。咸相保。德施大。世曼寿。都荔遂芳。窅寙桂华。孝奏天仪。若日月光。乘玄四龙。回驰北行。羽旄殷盛。芬哉芒芒。孝道随世。我署文章。冯冯翼翼。承天之则。吾易久远。烛明四极。慈惠所爱。美若休德。杳杳冥审。克绰永福。硙硙即即。师象山则。呜呼孝哉。案抚戎国。蛮夷竭欢。象来致福。兼临是爱。终无兵革。嘉荐芳矣。告灵飨矣。告灵既飨。德音孔臧。惟德之臧。建侯之常。承保天休。令问不忘。皇皇鸿明。荡侯休德。嘉承天和。伊乐厥福。在乐不荒。惟民之则。浚则师德。下民咸殖。令问在旧。孔容翼翼。孔容之常。承帝之明。下民之乐。子孙保光。承顺温良。受帝之光。嘉荐令芳。寿考不忘。承帝明德。师象山则。云施称民。永受厥福。承容之常。承帝之明。下民安乐。万寿无疆。
练时日,汉,无名氏,古风,练时日，侯有望。焫膋萧，延四方。九重开，灵之斿。垂惠恩，鸿祜休。灵之车，结玄云。驾飞龙，羽旄纷。灵之下，若风马。左仓龙，右白虎。灵之来，神哉沛。先以雨，般裔裔。灵之至，庆阴阴。相放𢘍，震澹心。灵已坐，五音饬。虞至旦，承灵亿。牲茧栗，粢盛香。尊桂酒，宾八乡。灵安留，吟青黄。遍观此，眺瑶堂。众嫭并，绰奇丽。颜如荼，兆逐靡。被华文，侧雾縠。曳阿锡，佩珠玉。侠嘉夜，茝兰芳。澹容与，献嘉觞。
天地,汉,无名氏,古风,天地并况。惟予有慕。爰熙紫坛。思求厥路。恭承禋祀。缊豫为纷。黼绣周张。承神至尊。千童罗舞成八溢。合好效欢虞泰一。九歌毕奏斐然殊。鸣琴竽瑟会轩朱。璆磬金鼓。灵其有喜。百官济济。各敬厥事。盛牲实俎进闻膏。神奄留。临须摇。长丽前掞光耀明。寒暑不忒况皇章。展诗应律鋗玉鸣。函宫吐角激徵清。发梁扬羽申以商。造兹新音永久长。声气远条凤鸟鴹。神夕奄虞盖孔享。
日出入,汉,无名氏,古风,日出入安穷。时世不与人同。故春非我春。夏非我夏。秋非我秋。冬非我冬。泊如四海之池。遍观是耶谓何。吾知所乐。独乐六龙。六龙之调。使我心若。訾黄其何不徕下。
天马,汉,无名氏,古风,太一况，天马下。沾赤汗，沫流赭。志俶傥，精权奇。籋浮云，晻上驰。体容与，迣万里。今安匹，龙为友。天马徕，从西极。涉流沙，九夷服。天马徕，出泉水。虎脊两，化若鬼。天马徕，历无草。径千里，循东道。天马徕，执徐时。将摇举，谁与期。天马徕，开远门。竦予身，逝昆仑。天马徕，龙之媒。游闾阖，观玉台。
天门,汉,无名氏,古风,天门开。詄荡荡。穆并骋。以临飨。光夜烛。德信著。灵寝平而鸿。长生豫。太朱涂广。夷石为堂。饰玉梢以舞歌。体招摇若永望。星留俞。塞陨光。照紫幄。珠熉黄。幡比翅回集。贰双飞常羊。月穆穆以金波。日华耀以宣明。假清风轧忽。激长至重觞。神裴回若留放。殣冀亲以肆章。函蒙祉福常若期。寂漻上天知厥时。泛泛滇滇从高斿。殷勤此路胪所求。佻正嘉吉弘以昌。休嘉砰隐溢四方。专精厉意逝九阂。纷云六幕浮大海。
景星,汉,无名氏,古风,景星显见。信星彪列。象载昭庭。日亲以察。参侔开阖。爰推本纪。汾脽出鼎。皇祜元始。五音六律。依韦飨昭。杂变并会。雅声远姚。空桑琴瑟结信成。四兴迭代八风生。殷殷钟石羽龠鸣。河龙供鲤醇牺牲。百末旨酒布兰生。泰尊柘浆析朝酲。微感心攸通修名。周流常羊思所并。穰穰复正直往宁。冯蠵切和疏写平。上天布施后土成。穰穰丰年四时荣。
五神,汉,无名氏,古风,五神相，包四邻。土地广，扬浮云。扢嘉坛，椒兰房。璧玉精，垂华光。益意年，美始兴。交于神，若有承。广宣延，咸毕觞。灵舆位，偃蹇骧。卉汨胪，析奚遗。淫渌泽，淫然归。
朝陇首,汉,无名氏,古风,朝陇首，览西垠。雷电尞，获白麟。爰五止，显黄德。图匈虐，熏鬻殛。辟流离，抑不详。宾百僚，山河飨。掩回辕，鬗长驰。腾雨师，洒路陂。流星陨，感惟风。籋归云，抚怀心。
象载瑜,汉,无名氏,古风,象载瑜，白集西。食甘露，饮荣泉。赤雁集，六纷员。殊翁杂，五采文。神所见，施祉福。登蓬莱，结无极。
赤蛟,汉,无名氏,古风,赤蛟绥，黄华盖。露夜零，书晻濭。百君礼，六龙位。勺椒浆，灵已醉。灵既享，锡吉祥。芒芒极，降嘉觞。灵殷殷，烂扬光。延寿命，永未央。杳冥冥，塞六合。泽汪濊，辑万国。灵禗禗，象舆𨏢。票然逝，旗逶蛇。礼乐成，灵将归。托玄德，长无衰。
凉州民为樊晔歌,汉,无名氏,古风,游子常苦贫，力子天所富。宁见乳虎穴，不入冀府寺。大笑期必死，忿怒或见置。嗟我樊府君，安可再遭值。
蜀中为费贻歌,汉,无名氏,古风,节义至仁费奉君。不仕乱世。不避恶君。
鲍司隶歌,汉,无名氏,古风,鲍氏骢。三人司隶再入公。马虽瘦。行步工。
通博南歌,汉,无名氏,古风,汉德广，开不宾。度博南，越兰津。度兰仓，为他人。
蜀郡民为廉范歌,汉,无名氏,古风,廉叔度，来何暮。不禁火，民安作，平生无襦今五裤。
苍梧人为陈临歌二首 其一 ,汉,无名氏,古风,苍梧陈君恩广大。令死罪囚有后代。德参古贤天报施。
董逃歌,汉,无名氏,古风,承乐世董逃。游四郭董逃。蒙天恩董逃。带金紫董逃。行谢恩董逃。整车骑董逃。垂欲发董逃。与中辞董逃。出西门董逃。瞻宫殿董逃。望京城董逃。日夜绝董逃。心摧伤董逃。
皇甫嵩歌,汉,无名氏,古风,天下大乱兮市为墟。母不保子兮妻失夫。赖得皇甫兮复安居。
巴人歌陈纪山,汉,无名氏,古风,筑室载直梁，国人以贞真。邪娱不扬目，狂行不动身。奸轨僻乎远，理义协乎民。
汲县长老为崔瑗歌,汉,无名氏,古风,上天降神明，锡我仁慈父。临民布德泽，恩惠施以序。穿沟广溉灌，决渠作甘雨。
彭子阳歌,汉,无名氏,古风,时岁仓卒。盗贼纵横。大戟强弩不可当。赖遇贤令彭子阳。
王世容歌,汉,无名氏,古风,王世容，治无双。省徭役，盗贼空。
巴郡人为吴资歌,汉,无名氏,古风,习习晨风动，澍雨润禾苗。我后恤时务，我人以优饶。
又歌,汉,无名氏,古风,望远忽不见，惆怅当徘徊。恩泽实难忘，悠悠心永怀。
会稽童谣,汉,无名氏,古风,弃我戟，捐我矛。盗贼尽，吏皆休。
河内谣,汉,无名氏,古风,王稚子，世未有。平徭役，百姓喜。
顺帝末京都童谣,汉,无名氏,古风,直如弦，死道边。曲如钩，反封侯。
桓帝初天下童谣,汉,无名氏,古风,小麦青青大麦枯。谁当获者妇与姑。丈夫何在西击胡。吏卖马。君具车。请为诸君鼓咙胡。
桓帝初城上乌童谣,汉,无名氏,古风,城上乌。尾毕逋。公为吏。子为徒。一徒死。百乘车。车班班。入河间。河间姹女工数钱。以钱为室金为堂。石上慊慊舂黄粱。梁下有悬鼓。我欲击之丞卿怒。
桓帝末京都童谣,汉,无名氏,古风,白盖小车何延延。河间来合谐。河间来合谐。
桓帝末京都童谣,汉,无名氏,古风,茅田一顷中有井。四方纤纤不可整。嚼复嚼。今年尚可后年饶。
乡人谣,汉,无名氏,古风,天下规矩。房伯武。因师获印。周仲进。
二郡谣,汉,无名氏,古风,汝南太守范孟博，南阳宗资主画诺。南阳太守岑公孝，弘农成瑨但坐啸。
太学中谣五首 其一 三君,汉,无名氏,古风,天下忠诚窦游平。天下义府陈仲举。天下德弘刘仲承。
灵帝末京都童谣,汉,无名氏,古风,侯非侯。王非王。千乘万骑上北芒。
献帝初京都童谣,汉,无名氏,古风,千里草，何青青。十日卜，不得生。
献帝初童谣,汉,无名氏,古风,燕南垂。赵北际。中央不合大如砺。唯有此中可避世。
兴平中吴中童谣,汉,无名氏,古风,黄金车，班兰耳。开阊门，出天子。
汉末洛中童谣,汉,无名氏,古风,虽有千黄金，无如我斗粟。斗粟自可饱，千金何所直。
东门奂谣,汉,无名氏,古风,东门奂，取吴半。吴不足，济阴续。
擿洛谣,汉,无名氏,古风,剡者配姬以放贤。山崩水溃纳小人。家伯罔主异哉震。
时人为三茅君谣,汉,无名氏,古风,茅山连金陵，江湖据下流。三神乘白鹤，各在一山头。佳雨灌畦稻，陆地亦复周。妻子保堂室，使我无百忧。白鹤翔青天，何时复来游。
时人为周泽语,汉,无名氏,古风,居世不谐为太常妻。一岁三百六十日。三百五十九日齐。一日不齐醉如泥。既作事。复低迷。
崔实引语,汉,无名氏,古风,小民发如韭。剪复生。头如鸡。割复鸣。吏不必可畏。从来必可轻。奈何欲望平。
时人为贡举语,汉,无名氏,古风,举秀才。不知书。举孝廉。父别居。寒素清白浊如泥。高第良将怯如黾。
崔寔引里语,汉,无名氏,古风,州郡记，如霹雳。得诏书，但挂壁。
崔寔引农语 其一 ,汉,无名氏,古风,二月昏，参星夕。杏花盛，桑椹赤。
天下为四侯语,汉,无名氏,古风,左回天，具独坐。徐卧虎，唐两堕。
时人为折氏谚,汉,无名氏,古风,折氏客谁。朱云卿段节英。中有佃子赵仲平。但说天文论五经。
时人为孔氏兄弟语,汉,无名氏,古风,鲁国孔氏好读经。兄弟讲诵皆可听。学士来者有声名。不过孔氏那得成。
京师为胡广语,汉,无名氏,古风,万事不理。问伯始。天下中庸。有胡公。
贞女引,汉,无名氏,古风,菁菁茂木隐独荣兮。变化垂枝含秀英兮。修身养行建令名兮。厥道不移善恶并兮。屈躬就浊世彻清兮。怀忠见疑何贪生兮。
文王受命,汉,无名氏,古风,翼翼翱翔彼鸾皇兮，衔书来游以命昌兮。瞻天案图殷将亡兮，苍苍昊天始有萌兮。神连精合谋于房兮，与我之业望羊来兮。
霍将军歌,汉,无名氏,古风,四夷既获诸夏康兮。国家安宁乐无央兮。载戢干戈弓矢藏兮。麒麟来臻凤皇翔兮。与天相保永无疆兮。亲亲百年各延长兮。
伯姬引,汉,无名氏,古风,嘉名洁兮行弥章。托节鼓兮令躬丧。歍钦何辜遇斯殃。嗟嗟柰何罹斯殃。
绥山谣,汉,无名氏,古风,得绥山一桃。虽不得仙。亦足亦豪。
【鬼神】崔少府女赠卢充诗,汉,无名氏,古风,煌煌灵芝质，光丽何猗猗。华艳当时显，嘉异表神奇。含英未及秀，中夏罹霜萎。荣曜长幽灭，世路永无施。不悟阴阳运，哲人忽来仪。会浅离别速，皆由灵与祗。何以赠余亲，金鋺可养儿。爱恩从此别，断绝伤肝碑。
咏谯君黄诗,汉,无名氏,古风,肃肃清节士，执德实固贞。违恶以授命，没世遗令声。
刺巴郡郡守诗,汉,无名氏,古风,狗吠何喧喧，有吏来在门。披衣出门应，府记欲得钱。语穷乞请期，吏怒反见尤。旋步顾家中，家中无可为。思往从邻贷，邻人言已匮。钱钱何难得，令我独憔悴。
思治诗,汉,无名氏,古风,混混浊沼鱼，习习激清流。温温乱国民，业业仰前修。
张公神碑歌,汉,无名氏,古风,綦水汤汤扬清波。东流□折□于河。□□□□□朝歌。县以吉静无秽瑕。公□守相驾蜚鱼。往来悠忽遂熹娱。佑此兆民宁厥居。出自綦□□□□。松柏郁茂兰公□。□神往来乘浮云。种德收福惠斯民。家饶户富无□贫。畺界家静和睦口。朝歌荡阴及犁阳。三女所处各殊方。三门鼎列推其乡。时携甥幼归候公。夫人□□□容□。□□□□飨□觞。穆风屑兮起坛旁。乐吏民兮永未央。鹿呦呦兮□□庭。文乐乐兮□□□。饮清泉兮□□□。见□伏兮不骇惊。惟公德兮之所宁。上陵庙兮助三牲。天时和兮甘露冷。日番□兮无亏倾。□□蜚兮朱鸟栖。□□荣兮鸣喈喈。䳒鹄剿兮乳徘徊。给御卵兮献于西。惟公德兮之所怀。池水□兮钓台粲。四角楼兮临深涧。鱼岌岌兮踊跃见。振鳞尾兮游旰旰。时钓取兮给烹献。惟公德兮之所衍。栗萧草兮丛铺陈。新美萌兮香苾芬。蕙草生兮满园田。竞苔茗兮给万钱。惟公德兮之所□。门堂郁兮文耀光。公神赫兮坐东方。明暴视兮俨卬卬。夫人□女兮列在旁。陈君处北兮从官□。车骑骆驿兮交错重。乘輗轺兮驾蜚龙。骖白鹿兮从仙僮。游北岳兮与天通。玄碑既立双阙建兮。□□□□大路畔兮。亭长阍□□捍难兮。列种槐梓方茂烂兮。天下远近□不见兮。公神日著声洞遍兮。□□乾川传亿万兮。
李翊夫人碑叹,汉,无名氏,古风,阴阳分兮钟律滋。星月列兮有四时。神宓设兮万姓熹。寿十二兮九九期。五三末兮衰在姬。秋发兮春华殆。周公九兮成称灾。靡黄发兮盖夭胎。卅有皇兮气所裁。赴鸿渊兮逝不来。凤延颈兮泣交颐。■■悲兮涕陨零。寐耿耿兮摧伤情。彼苍天兮朔神灵。忡切剥兮年法荣。兰茝亡兮丧芝英。谁不忉兮作偯声。畴■号兮鸣莺莺。杞之至兮感动城。陟四极兮升天庭。曰司命兮致不平。飞蜂𧍣兮豁仁良。魂魄孤兮独茕茕。陈衤勺祠兮返所生。幽不见兮存厥井刂。嗟日遐兮适窅窅。
风雨诗,汉,无名氏,古风,日不显目兮黑云多。月不见视兮风非沙。从恣蒙水诚江河。州流灌注兮转扬波。辟柱槙到忘相加。天门狭小路彭池。无因以上如之何。兴诗教海兮诚难过。
古诗十九首 其一 ,汉,无名氏,古风,行行重行行，与君生别离。相去万馀里，各在天一涯。道路阻且长，会面安可知。胡马依北风，越鸟巢南枝。相去日已远，衣带日已缓。浮云蔽白日，游子不顾返。思君令人老，岁月忽已晚。弃捐勿复道，努力加餐饭。
古诗五首 其一 ,汉,无名氏,古风,上山采蘼芜，下山逢故夫。长跪问故夫，新人复何如。新人虽言好，未若故人姝。颜色类相似，手爪不相如。新人从门入，故人从阁去。新人工织缣，故人工织素。织缣日一匹，织素五丈馀。将缣来比素，新人不如故。
古诗三首 其一 ,汉,无名氏,古风,橘柚垂华实，乃在深山侧。闻君好我甘，窃独自雕饰。委身玉盘中，历年冀见食。芳菲不相投，青黄忽改色。人傥欲我知，因君为羽翼。
古诗,汉,无名氏,古风,步出城东门，遥望江南路。前日风雪中，故人从此去。我欲渡河水，河水深无梁。愿为双黄鹄，高飞还故乡。
李陵录别诗二十一首 其一 ,汉,无名氏,古风,良时不再至，离别在须臾。屏营衢路侧，执手野踟蹰。仰视浮云驰，奄忽互相逾。风波一失所，各在天一隅。长当从此别，且复立斯须。欲因晨风发，送子以贱驱。
古诗二首 其一 ,汉,无名氏,古风,采葵莫伤根，伤根葵不生。结交莫羞贫，羞贫友不成。
古绝句四首 其一 ,汉,无名氏,古风,藁砧今何在，山上复有山。何当大刀头，破镜飞上天。
古诗一首,汉,无名氏,古风,青青陵中草，倾叶晞朝日。阳春布惠泽，枝叶可缆结。草木为恩感，况人含气血。
古五杂俎诗,汉,无名氏,古风,五杂俎，冈头草。往复还，车马道。不获已，人将老。
古两头纤纤诗,汉,无名氏,古风,两头纤纤月初生。半白半黑。眼中睛。腷腷膊々鸡初鸣。磊磊落落向曙星。
郑白渠歌,汉,无名氏,四言诗,田于何所，池阳谷口。郑国在前，白渠起后。举锸如云，决渠为雨。水流灶下，鱼跳入釜。泾水一石，其泥数斗。且溉且粪，长我禾黍。衣食京师，忆万之口。
牢石歌,汉,无名氏,四言诗,牢邪石邪，五鹿客邪。印何累累，绶若若邪。
桓宽引语,汉,无名氏,四言诗,厨有腐肉，国有饥民。厩有肥马，路有馁人。
《淮南子》引谚,汉,无名氏,四言诗,鸟穷则噣。兽穷则𧣈。人穷则诈。
泛胜之引古语,汉,无名氏,四言诗,土长冒撅。陈根可拔。耕者急发。
长安为王吉语,汉,无名氏,四言诗,东家有树，王阳妇去。东家枣完，去妇复还。
东方为王匡廉丹语,汉,无名氏,四言诗,宁逢赤眉，不逢太师。太师尚可，更始杀我。
帝临,汉,无名氏,四言诗,帝临中坛，四方承宇。绳绳意变，备得其所。清和六合，制数以五。海内安宁，兴文匽武。后土富媪，昭明三光。穆穆优游，嘉服上黄。
青阳邹子乐,汉,无名氏,四言诗,青阳开动，根荄以遂。膏润并爱，跂行毕逮。霆声发荣，岩处顷听。枯槁复产，乃成厥命。众庶熙熙，施及夭胎。群生啿啿，惟春之祺。
朱明,汉,无名氏,四言诗,朱明盛长，甫与万物。桐生茂豫，靡有所诎。敷华就实，既阜既昌。登成甫田，百鬼迪尝。广大建祀，肃雍不忘。神若宥之，传世无疆。
西颢,汉,无名氏,四言诗,西颢沆砀，秋气肃杀。含秀垂颖，续旧不废。奸伪不萌，祅孽伏息。隅辟越远，四貉咸服。既畏兹威，惟慕纯德。附而不骄，正心翊翊。
玄冥,汉,无名氏,四言诗,玄冥陵阴，蛰虫盖藏。草木零落，抵冬降霜。易乱除邪，革正异俗。兆民反本，抱素怀朴。条理信义，望礼五岳。籍敛之时，掩收嘉谷。
惟泰元,汉,无名氏,四言诗,惟泰元尊，媪神蕃厘。经纬天地，作成四时。精建日月，星辰度理。阴阳五行，周而复始。云风雷电，降甘露雨。百姓蕃滋，咸循厥绪。继统共勤，顺皇之德。鸾路龙鳞，罔不肸饰。嘉笾列陈，庶几宴享。灭除凶灾，烈腾八荒。钟鼓竽笙，云舞翔翔。招摇灵旗，九夷宾将。
齐房,汉,无名氏,四言诗,齐房产草，九茎连叶。宫童效异，披图案谍。玄气之精，回复此都。蔓蔓日茂，芝成灵华。
后皇,汉,无名氏,四言诗,后皇嘉坛，立玄黄服。物发冀州，兆蒙祉福。沇沇四塞，徦狄合处。经营万意，咸遂厥宇。
渔阳民为张堪歌,汉,无名氏,四言诗,桑无附枝，麦穗两歧。张君为政，乐不可支。
临淮吏人为宋晖歌,汉,无名氏,四言诗,彊直自遂，南阳朱季。吏畏其威，民怀其惠。
魏郡舆人歌,汉,无名氏,四言诗,我有枳棘，岑君伐之。我有蟊贼，岑君遏之。狗吠不惊，足下生蝥。合脯鼓腹，焉知凶灾。我喜我生，独于斯时。美矣岑君，于戏休兹。
顺阳吏民为刘陶歌,汉,无名氏,四言诗,悒然不乐，思我刘君。何时复来，安此下民。
洛阳人为祝良歌,汉,无名氏,四言诗,天久不雨，烝民失所。天王自出，祝令特苦。精符感应，滂沱而下。
六县吏人为爰珍歌,汉,无名氏,四言诗,我有田畴，爰父殖置。我有子弟，爰父教诲。
恒农童谣,汉,无名氏,四言诗,君不我忧，人何以休。不行界署，焉知人处。
初平中长安谣,汉,无名氏,四言诗,头白皓然，食不充粮。裹衣蹇裳，当还故乡。圣王悯念，悉用补郎。舍是布衣，被彼玄黄。
汉末江淮间童谣,汉,无名氏,四言诗,大兵如市，人死如林。持金易粟，粟贵于金。
阎君谣,汉,无名氏,四言诗,阎君赋政，既明且昶。去苛去碎，动以礼让。
蒋横遘祸时童谣,汉,无名氏,四言诗,君用谗慝，忠烈是殛。鬼怨神怒，妖气充塞。
班昭女诫引鄙谚,汉,无名氏,四言诗,生男如狼，犹恐其尪。生女如鼠，犹恐其虎。
王逸引谚,汉,无名氏,四言诗,政如冰霜，奸轨消亡。威如雷霆，寇贼不生。
时人为庞氏语,汉,无名氏,四言诗,庐里诸庞。凿井得铜。买奴得翁。
南阳为卫修陈茂语,汉,无名氏,四言诗,卫修有事，陈茂治之。卫修无事，陈茂杀之。
民为五门语,汉,无名氏,四言诗,苑中三公，馆下二卿。五门嚄嚄，但闻豚声。
古谚,汉,无名氏,四言诗,虽有神药，不如少年。虽有珠玉，不如金钱。
时人为郭典语,汉,无名氏,四言诗,郭君围堑，董将不许。几令狐狸，化为豺虎。赖我郭君，不畏强御。转机之间，敌为穷虏。猗猗惠君，实完疆土。
龙蛇歌,汉,无名氏,四言诗,有龙矫矫，遭天谴怒。卷逃鳞甲，来遁于下。志愿不得，与蛇同伍。龙蛇俱行，周遍山野。龙遭饥饿，蛇割腓股。龙得升天，安厥房产。蛇独抑摧，沈滞泥土。仰天怨望，惆怅悲苦。非乐龙伍，怪不盼顾。
引声歌,汉,无名氏,四言诗,天地之道，近在胸臆。呼噏精神，以养九德。渴不求饮，饥不索食。避世守道，志洁如玉。卿相之位，难可直当。岩岩之石，幽而清凉。枕块寝处，乐在其央。寒凉固回，可以久长。
伤三贞诗,汉,无名氏,四言诗,间关黄鸟，爰集于树。窈窕淑女，是绣是黼。惟彼绣黼，其心匪石。嗟尔临川，邈不可获。
风巴郡太守诗,汉,无名氏,四言诗,明明上天，下土是亲。帝选元后，求定安民。孰可不念，祸福由人。愿君奉诏，惟德日新。
郭辅碑歌,汉,无名氏,四言诗,寔惟先生，虢仲之裔。盛德遗祀，休矣亦世。孝友贞信，仁恕好惠。直己自求，不欲荣势。绰绰令人，获道之至。笃生七子，钟天之祉。堂堂四俊，硕大婉敏。娥娥三妃，行追大姒。叶叶昆嗣，福禄茂止。克昌厥后，身去烈在。镌石作歌，昭示万祀。
题海盐侯陆祎墓,汉,无名氏,四言诗,皇纲不振，天裂地剜。南基荡荡，北辰桓桓。帝命作镇，龙啸江干。承泰六合，响威三坛。求其隐逸，将弹南冠。入宾金室，讲道储端。我翼未辉，摧折永叹。何用不德，命此执翰。镂金作颂，亿载不刊。
喻猛歌,汉,无名氏,四言诗,于惟苍梧，交趾之域。大汉惟宗，远以仁德。
闾里为楼护歌,汉,无名氏,句,五侯治丧楼君卿。
刘圣公宾客醉歌,汉,无名氏,句,朝亨两都尉。游徼后来用调羹味。
长沙人石虎谣,汉,无名氏,句,石虎头截。仓廪不阙。
曹邱生引楚人谚,汉,无名氏,句,得黄金百斤。不如得季布一诺。
汉人引鄙语,汉,无名氏,句,不知为吏。视已成事。
桓宽引鄙语,汉,无名氏,句,贤者容不辱。
邹阳引谚,汉,无名氏,句,白头如新，倾盖如故。
司马相如引谚,汉,无名氏,句,家累千金，坐不垂堂。
司马迁引谚,汉,无名氏,句,桃李不言，下自成蹊。
司马迁引谚,汉,无名氏,句,千金之子。不死于市。
司马迁引谚,汉,无名氏,句,力田不如逢年，善仕不如遇合。
司马迁引鄙语,汉,无名氏,句,尺有所短，寸有所长。
褚先生引谚,汉,无名氏,句,美女入室，恶女之仇。
刘向引谚,汉,无名氏,句,诫无垢，思无辱。
薛宣引鄙语,汉,无名氏,句,苟改不亲。烦苦伤恩。
刘辅引里语,汉,无名氏,句,腐木不可以为柱。卑人不可以为主。
王嘉引里谚,汉,无名氏,句,千人所指。无病而死。
泛胜之引谚,汉,无名氏,句,子欲富。黄金覆。
时人为应曜语,汉,无名氏,句,南山四皓。不如淮阳一老。
关东为宁成号,汉,无名氏,句,宁见乳虎。无值宁成之怒。
长安为韩嫣语,汉,无名氏,句,苦饥寒。逐弹丸。
诸儒为朱云语,汉,无名氏,句,五鹿狱狱。朱云折其角。
世称王贡语,汉,无名氏,句,王阳在位，贡公弹冠。
长安为萧朱王贡语,汉,无名氏,句,萧朱结绶，王贡弹冠。
吏民为赵张三王语,汉,无名氏,句,前有赵张。后有三王。
邹鲁谚,汉,无名氏,句,遗子黄金满籯。不如一经。
京师为诸葛丰语,汉,无名氏,句,间何阔。逢诸葛。
诸儒为张禹语,汉,无名氏,句,不欲为论。念张文。
长安为谷永楼护号,汉,无名氏,句,谷子云笔札。楼君卿喉舌。
时人为甄丰语,汉,无名氏,句,夜半客。甄长伯。
时人为王莽语,汉,无名氏,句,莽头秃。帻施屋。
时人为蒋诩谚,汉,无名氏,句,楚国二龚。不如杜陵蒋翁。
时人为戴遵语,汉,无名氏,句,关东大豪戴子高。
桓谭引谚论巧习,汉,无名氏,句,伏习象神。巧者不过习者之门。
董少平歌,汉,无名氏,句,枹鼓不鸣董少平。
郭乔卿歌,汉,无名氏,句,厥德仁明郭乔卿。中正朝廷上下一平。
乡人为秦护歌,汉,无名氏,句,冬无裤。有秦护。
范史云歌,汉,无名氏,句,甑中生尘范史云，釜中生鱼范莱芜。
崔君歌,汉,无名氏,句,讠毕治小序兮稼穑分。天赐我兮此崔君。
后时蜀中童谣,汉,无名氏,句,黄牛白腹。五铢当复。
会稽童谣,汉,无名氏,句,城上乌鸣哺父母。府中诸吏皆孝友。
蜀郡童谣,汉,无名氏,句,两日出。天兵戢。
益都民为王忳谣,汉,无名氏,句,信哉少林世为遇。飞被走马与鬼语。
桓帝时京都童谣,汉,无名氏,句,游平卖印自有平，不辟豪贤及大姓。
建安初荆州童谣,汉,无名氏,句,八九年间始欲衰。至十三年无孑遗。
京师为光禄茂才谣,汉,无名氏,句,欲得不能。光禄茂才。
商子华谣,汉,无名氏,句,石里之勇商子华。暴虎见之藏爪牙。
时人谣,汉,无名氏,句,五侯之斗血成江。
京师为唐约谣,汉,无名氏,句,治身无嫌。唐仲谦。
【谚语】光武述时人语,汉,无名氏,句,关东觥觥。《郭子》横。
时人为郭况语,汉,无名氏,句,洛阳多钱郭氏室。月夜书昼富无匹。
时人为郭况语,汉,无名氏,句,洛阳多钱。郭氏万千。
光武引谚,汉,无名氏,句,贵易交，富易妻。
宋弘引语,汉,无名氏,句,贫贱之知不可忘。糟糠之妻不下堂。
南阳为杜师语,汉,无名氏,句,前有召父。后有杜母。
时人为廉范语,汉,无名氏,句,前有管鲍，后有庆廉。
章帝引谚,汉,无名氏,句,作舍道边，三年不成。
班固引谚论经方,汉,无名氏,句,有病不治。常得中医。
虞诩引谚,汉,无名氏,句,关西出将。关东出相。
王符引谚论得贤,汉,无名氏,句,一犬吠形。百犬吠声。
京师为黄香号,汉,无名氏,句,天下无双，江夏黄童。
人为高慎语,汉,无名氏,句,嶷然不语。名高孝甫。
颍川为荀爽语,汉,无名氏,句,荀氏八龙，慈明无双。
崔实引农家谚,汉,无名氏,句,上火不落。下火滴沰。
崔寔引里语,汉,无名氏,句,一岁再赦，奴儿喑恶。
李固引语,汉,无名氏,句,善人在患。饥不及餐。
益州长为尹就谚,汉,无名氏,句,虏来尚可。尹来杀我。
天下为贾彪语,汉,无名氏,句,贾氏三虎。伟节最怒。
应劭引俚语论正失,汉,无名氏,句,狐欲渡河。无奈尾河。
应劭引俚语论愆礼,汉,无名氏,句,妇死腹悲。唯身知之。
应劭引里语论日蚀,汉,无名氏,句,不救蚀者，出行遇语。
应劭引里语论主客,汉,无名氏,句,越陌度阡，更为客主。
应劭引里语论谳狱,汉,无名氏,句,县官漫漫。冤死者半。
应劭引里语,汉,无名氏,句,仕宦不止车生耳。
应劭引语论正失,汉,无名氏,句,金不可作。世不可度。
民为二殽语,汉,无名氏,句,东殽西殽。渑池所高。
公沙六龙,汉,无名氏,句,公沙六龙，天下无双。
时人为作奏语,汉,无名氏,句,作奏虽工。宜去葛龚。
高诱引谚论毁誉,汉,无名氏,句,欲人不知。莫如不为。
武陵人为黄氏兄弟谚,汉,无名氏,句,天有冬夏，人有二黄。
时人为杨氏四子语,汉,无名氏,句,三苗不止。四珍复起。
羊元引谚,汉,无名氏,句,孤犊触乳。骄子詈母。
时人为桓典语,汉,无名氏,句,行行且止。避骢御史。
益都乡里为柳宗语,汉,无名氏,句,得黄金一笥。不如为柳伯骞所识。
宣城为封使君语,汉,无名氏,句,无作封使君。生来治民死食民。
益都为任文公语,汉,无名氏,句,任文公，智无双。
马皇后引俗语,汉,无名氏,句,时无赭，浇黄土。
京师为袁成谚,汉,无名氏,句,事不谐。诣文开。
京师为张盘语,汉,无名氏,句,闻清白。张子石。
人为徐闻县谚,汉,无名氏,句,欲拔贫。诣徐闻。
京师为鲍永鲍恢语,汉,无名氏,句,贵戚敛手避二鲍。
王符引谚论守边,汉,无名氏,句,痛不著身言忍之，钱不出家言与之。
三府为朱震语,汉,无名氏,句,车如鸡栖马如狗。疾恶如风朱伯厚。
时人为贡举语,汉,无名氏,句,古人欲达勤诵经。今民图官勉治生。
赵岐引南阳旧语,汉,无名氏,句,前队大夫范仲公。盐蒜果共一筒。
考城为仇览谚,汉,无名氏,句,父母何在在我庭。化我鸤枭哺所生。
华容女子狱中歌吟,汉,无名氏,句,不意李立为贵人。
阚骃引语,汉,无名氏,句,仕宦不偶值冀部，幽冀之人钝如椎。
王符引谚论考绩,汉,无名氏,句,曲木恶直绳，重罚恶明证。
时人为王符语,汉,无名氏,句,徒见二千石。不如一缝掖。
乡里为雷义陈重语,汉,无名氏,句,胶漆自谓坚，不如雷与陈。
郑玄引俗语,汉,无名氏,句,隐疾难为医。
时人为吕布语,汉,无名氏,句,人中有吕布。马中有赤兔。
关中为游殷谚,汉,无名氏,句,生有知人之明。死有贵神之灵。
京师为戴凭语,汉,无名氏,句,解经二不穷。戴侍中。
京师为井丹语,汉,无名氏,句,五经纷纶。井大春。
时人为王君公语,汉,无名氏,句,避世墙东。王君公。
京师为杨政语,汉,无名氏,句,说经铿铿。杨子行。
京师为祁圣元号,汉,无名氏,句,论难僠僠。祁圣元。
寿春乡里为召驯语,汉,无名氏,句,德得恂恂。召伯春。
时人为丁鸿语,汉,无名氏,句,殿中无双。丁孝公。
京兆乡里为冯豹语,汉,无名氏,句,道德彬彬。冯仲文。
诸儒为贾逵语,汉,无名氏,句,问事不休。贾长头。
关中为鲁丕语,汉,无名氏,句,五经复兴。鲁叔陵。
诸儒为杨震语,汉,无名氏,句,关西孔子。杨伯起。
时人为许慎语,汉,无名氏,句,五经无双。许叔重。
京师为周举语,汉,无名氏,句,五经从横。周宣光。
时人为陈嚣语,汉,无名氏,句,关东说诗。陈君期。
诸儒为刘恺语,汉,无名氏,句,难经伉伉。刘太常。
人为许晏谚,汉,无名氏,句,殿上成群。许伟君。
乡里为茨充号,汉,无名氏,句,一马两车。茨子河。
时人为缪文雅语,汉,无名氏,句,素车白马。缪文雅。
敦煌乡人为曹全谚,汉,无名氏,句,重亲致欢。曹景完。
列女引,汉,无名氏,句,忠谏行兮正不邪，众妾夸兮继嗣多。
失题,汉,无名氏,句,俟罪斯国志愿得兮。庶此太康皆为力兮。
长安中谣,汉,无名氏,句,见乞儿与美酒。以免破屋之咎。
里语,汉,无名氏,句,年未半。枝不汗。
古诗 其一 ,汉,无名氏,句,啼呼哭泣，如吹胡笳。
古游仙诗,汉,无名氏,句,带我琼瑶佩，飧我沆𩐁浆。
将归操,汉,无名氏,琴操,狄之水兮风扬波。船楫颠倒更相加。归来归来胡为斯。
陬操,汉,无名氏,琴操,周道衰微，礼乐陵迟。文武既坠，吾将焉归。周游天下，靡邦可依。凤鸟不识，珍宝枭鸱。眷然顾之，惨然心悲。巾车命驾，将适唐都。黄河洋洋，攸攸之鱼。临津不济，还辕息鄹。伤予道穷，哀彼无辜。翱翔于卫，复我旧庐。从我所好，其乐只且。
猗兰操,汉,无名氏,琴操,习习谷风，以阴以雨。之子于归，远送于野。何彼苍天，不得其所。逍遥九州，无有定处。世人暗蔽，不知贤者。年纪迈逝，一身将老。
龟山操,汉,无名氏,琴操,予欲望鲁兮龟山蔽之。手无斧柯。奈龟山何。
越裳操,汉,无名氏,琴操,于戏嗟嗟。非旦之力。乃文王之德。
拘幽操,汉,无名氏,琴操,殷道溷溷浸浊烦兮。朱紫相合不别分兮。迷乱声色信谗言兮。炎炎之虐使我愆兮。幽闭牢阱由其言兮。无辜桎梏谁所宣兮。进我四人忧勤勤兮。得此珍玩且解大患兮。仓皇迤命遗后昆兮。作此象变兆在昌兮。钦承祖命天不丧兮。遂临下土在圣明兮。讨暴除乱诛逆王兮。
履霜操,汉,无名氏,琴操,履朝霜兮采晨寒。考不明其心兮听谗言。孤恩别离兮摧肺肝。何辜皇天兮遭斯愆。痛殁不同兮恩有偏。谁说顾兮知我冤。
雉朝飞操,汉,无名氏,琴操,雉朝飞。鸣相和。雌雄群游于山阿。我独何命兮未有家。时将暮兮可奈何。嗟嗟暮兮可奈何。
别鹤操,汉,无名氏,琴操,将乖比翼兮隔天端。山川悠远兮路漫漫。揽衣不寐兮食忘餐。
辟历,汉,无名氏,琴操,疾雨盈河。辟历下臻。洪水浩浩滔厥天。铿𧻴隆愧。隐隐阗阗。国将亡兮丧厥年。
箕山操,汉,无名氏,琴操,登彼箕山兮瞻望天下。山川丽崎。万物还普。日月运照。靡不记睹。游放其间。何所却虑。叹彼唐尧。独自愁苦。劳心九州。忧勤后土。谓余钦明。传禅易祖。我乐如何。盖不盼顾。河水流兮缘高山。甘瓜施兮弃绵蛮。高林肃兮相错连。居此之处傲尧君。
思亲操,汉,无名氏,琴操,陟彼历山兮崔嵬。有鸟翔兮高飞。瞻彼鸠兮徘徊。河水洋洋兮清冷。深谷鸟鸣兮嘤嘤。设罝张■兮思我父母力耕。日与月兮往如驰。父母远兮吾将安归。
仪凤歌,汉,无名氏,琴操,凤皇翔兮于紫庭。余何德兮以感灵。赖先人兮恩泽臻。于胥乐兮民以宁。凤皇来兮百兽晨。
芑梁妻歌,汉,无名氏,琴操,乐莫乐兮新相知。悲莫悲兮生别离。哀感皇天兮城为隳。
信立,汉,无名氏,琴操,悠悠沂水经荆山兮。精气郁泱谷岩岩兮。中有神宝灼明明兮。穴山采玉难为功兮。于何献之楚先王兮。遇王暗昧信谗言兮。断截两足离余身兮。俯仰嗟叹心摧伤兮。紫之乱朱粉墨同兮。空山歔欷涕龙钟兮。天鉴孔明竟以彰兮。沂水滂沌流于汶兮。进宝得刑足离分兮。去封立信守休芸兮。断者不续岂不冤兮。
归耕操,汉,无名氏,琴操,歔欷归耕来兮。安所耕历山盘兮。以晏父母我心博兮。
饭牛歌,汉,无名氏,琴操,南山矸。白石䃹。生不逢尧与舜禅。短而单衣裁至骭。长夜漫漫何时旦。
失题,汉,无名氏,琴操,鹓彼鸣鹣。在严山之唫。
神人畅,汉,无名氏,琴操,清庙穆兮承予宗。百僚肃兮于寝堂。醊祷进福求年丰。有𩐿在坐敕予为𡨂在玄中。钦哉昊天德不隆。承命任禹写中宫。
南风操,汉,无名氏,琴操,反彼三山兮商岳嵯峨。天降五老兮迎我来歌。有黄龙兮自出于河。负书图兮委蛇罗沙。案图观谶兮闵天嗟嗟。击石拊韶兮沦幽洞微。鸟兽跄跄兮凤凰来仪。凯风自南兮喟其增悲。
箕子操,汉,无名氏,琴操,嗟嗟纣为无道杀比干。嗟重复嗟。独柰何。漆身为厉。被发以佯狂。今柰宗庙保。天乎天哉。欲负石自投河。嗟复嗟柰社稷何。
克商操,汉,无名氏,琴操,上告皇天兮可以行乎。
水仙操,汉,无名氏,琴操,翳洞渭兮流澌濩，舟楫逝兮仙不还。移形素兮蓬莱山，歍钦伤宫仙石还。
思归引,汉,无名氏,琴操,涓涓泉水。流及于淇兮。有怀于卫。靡日不思。执节不移兮行不隳。砛轲何辜兮离厥菑。嗟乎何辜兮离厥菑。
琴引,汉,无名氏,琴操,酒坐俱勿往。听吾琴之所言。舒长袖似舞兮乃褕袂何曼。奏章而却逢兮愿瞻心之所欢。借连娟之寒态兮假卮酒酌五般。泣喻而妖兮纳其声声丽颜。长榻兮叹曰骑。美人旖旎纷嬆。枻霜罗衣兮羽旄。夜褒圭玉珠参差。妙丽兮被云髾。登高台兮望青挨。常羊啖还何厌兮归来。
岐山操,汉,无名氏,琴操,狄戎侵兮土地迁移。邦邑适于岐山。烝民不忧兮谁者知。嗟嗟柰何兮予命遭斯。
歌,汉,四皓,古风,莫莫高山。深谷逶迤。晔晔紫芝。可以疗饥。唐虞世远。吾将何归。驷马高盖。其忧甚大。富贵之畏人兮。不若贫贱之肆志。
采芝操,汉,四皓,琴操,皓天嗟嗟，深谷逶迤。树木莫莫，高山崔嵬。严居穴处，以为幄茵。晔晔紫芝，可以疗饥。唐虞往矣，吾当安归。
